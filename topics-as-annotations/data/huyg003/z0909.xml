<TEI>
<teiHeader>
<meta type="id" value="0909"/>
<meta type="date" value="1661-10-09"/>
<meta type="sender" value="mora019"/>
<meta type="recipient" value="huyg003"/>
<meta type="senderloc" value="londe002"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z0909">
<div type="opener">
<p>A <placeName key="white901">Whitehall</placeName> ce <date>9. d'Octobre 1661</date>.</p>
<p>Monsieur</p>
</div>
<p>Les 3 liures<note n="#1"/> que vous m'auez envoyéz, m'estoyent rendus, il y a 3. iours, Je vous en rends graces. J'en auois auparauant trouué quelques copies d'une autre impression in Octauo<note n="#2"/>. et ainsi j'ay distribué les vostres à Monsieur le Mylord <persName key="brou051">Brunker</persName>, a Monsieur Boyle, &amp; à Monsieur le Cheualier Neile. Sur ce que vous me dites dans vostre derniere du 30 Septembre<note n="#3"/> J'ay plusieurs choses a respondre. lors que Monsieur Digby nous presenta la lettre de Monsieur Frenicle Monsieur Wren, (qui est maintenant fait Docteur en droit<note n="#4"/>,) estoit present. Et entre autres choses qui estoyent dites, des uns et des autres, touchant ses apprehensions de la figure, et du mouuement de Saturne, Monsieur Wren auouä, ce que Monsieur Neile auoit dit de luy en sa presence; qu'il auoit eu la mesme pensee de la figure de ♄, il y a 5. ou 6. ans, mais qu'aussi tost qu'il auoit veu vostre systeme de ce planete, il quitta tout a fait cette pensee là, et embrassa les vostres comme estant beaucoup plus raisonables, et conforms tant aux apparences, qu'aux autres systemes celestes, qui sont maintenant receus par tous les sçauans. sur quoy Monsieur Digby l'ayant prié de luy faire voir quelque chose qu'il auoit escrit, des ce temps là, de ♄, qu'il disioit auoir encore conserué parmy ses papiers, il l'a mis entre les mains de
Monsieur Neile, n'y ayant qu'une fueille de papier, et J'en doibs enuoyer une copie<note n="#5"/> a Monsieur Digby; (qui est party depuis deux iours, à ce qu'on me dit, pour Paris, auec Monsieur l'Ambassadeur de France<note n="#6"/>, quoy que sans le consentement de Monsieur le Doctor Wren. Monsieur Digby le monstrera sans doubte à Monsieur Frenicle, qui verra par là qu'il n'a pas esté le premier qui a songé a cette figure de l'anneau de ♄. qu'il s'est imaginé. au reste Je ne doubte plus que Monsieur Frenicle ne soyt bientost d'une autre opinion en cela, comme aux autres particularitez dont son sentiment a esté different du vostre quand il aura veu
ce que vous auez escrit a Monsieur Chapelain, entendu ce que les autres en disent, et mieux pensé à la chose. Quant a la proportion de l'Anneau, au globe de ♄. il est sans contredit, que les meilleurs Telescopes la rendront tousiours plus grande, comme vous dites.</p>
<p>Je ne doubte point que vous n'ayiez maintenant receu les liures que Monsieur le Chevalier Swan vous apporte. Je vous enuoyeray par le moyen du secretaire<note n="#7"/> de l'Ambassadeur d'Hollande ou bien par celuy de Monsieur Odijk<note n="#8"/> le Chymiste Sceptique<note n="#9"/> de Monsieur Boyle qui est une des plus iollie, et des plus hardies pieces qu'il a encore publiees. Si vous voulez Je vous enuoyeray aussi une autre piece<note n="#10"/> qu'il a publié depuis peu, touchant le stile de la Sainte Escriture.</p>
<p>Je feray scauoir a Monsieur <persName key="boyl001">Boile</persName> ce que vous dites de son present. Je suis rauy que vous ayiez fait une Machine comme la sienne. Nous nous sommes proposé de reformer un peu celle qu'il a donné a la Societé principalement en ce qui touche l'exclusion de l'Air du Cylindre. Mais puisque vous estes apres la construction d'une a vostre mode, Je crois que nous difererons la reformation de la nostre iusqu'a ce que vous aurez fait la vostre. C'est pour quoy vous nous deuez faire sçauoir tout ce qui touche la facon de celle que vous allez faire.</p>
<p>Monsieur Oldenbourg a leu vostre lettre. My lord Brunker et Monsieur Neile vous baisent les mains. Monsieur Boyle est a present a Oxford, ou Je crois qu'il trauaille a quelque responce<note n="#11"/> a Monsieur <persName key="hobb001">Hobbes</persName><note n="#12"/> qui est mal traitté de tous costez. Je ne sçay si Je vous a dit dans quelquune de mes precedentes qu'apres que Mylord Brunker luy auoit demonstre son paralogisme, il escriuit une lettre a Monsieur Bennet<note n="#13"/> (qu'il auoit auparauant employé pour prenser<note n="#14"/> sa proposition
au Roy) dans laquelle il luy auoua qu'il sestoit apperceu de son erreur bientost apres qu'il luy auoit enuoyé son papier; mais le bonne homme y a perdu une partie du peu de la reputation qui luy restoit à la Cour. Vous voyez que Je vous escris de longues lettres, qui ne signifie que bien peu, et sans apologie, mais c'est parceque Je scay que vous auez de lamitie pour</p>
<div type="closer">
<p>Monsieur
<lb/>Vostre treshumble et tresobeissant seruiteur <persName key="mora019">R. Moray</persName>.</p>
</div>
<p>J'ay enuoyé Le Chymiste Sceptique au Secretaire de Messieurs les Ambassadeurs d'Hollande qui a entrepris de vous le faire tenir.</p>
</div>
<div type="para">
<p>A Monsieur Monsieur <persName key="huyg003">Christian Hugens de Zulichem</persName>. A la Haye.
<lb/>1 β
<lb/>XII.</p>
</div>
</body>
</text>
</TEI>
