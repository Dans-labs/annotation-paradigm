<TEI>
<teiHeader>
<meta type="id" value="1172"/>
<meta type="date" value="1663-11-29"/>
<meta type="sender" value="doub003"/>
<meta type="recipient" value="huyg003"/>
<meta type="senderloc" value="?"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z1172">
<div type="opener">
<p>le 29 Novembre 1663.</p>
</div>
<p>Si ma femme<note n="#1"/> n'eust eu dessein de vous escrire par cet ordinaire et repondre a la vostre<note n="#2"/> qui nous a este tres agreable je vous aurois moij entretenu un peu plus amplement que je ne pourray faire astheur sur le sujet de nos amoureux et principalement de lainé. mais il est desia tard et ma femme a esté occupee tout le matin aupres de ma mere<note n="#3"/> qui ne se porte point du tout bien depuis quelques jours d'un catharre fort dangereux de ceux que les medecins appellent suffoquants qui luy estant tumbé sur les poulmons luy empecha presque tout a fait la respiration a diverses reprises et luy auroit pu avoir cousté la vie s'il fust tombé a deux doits de la sur le coeur, mais Dieu mercy aijant esté saignee quoy qu'un peu tard, s'estant fort opiniastree a ne vouloir point qu'on fist venir d'abord le medecin s'jmaginant que c'estoit de ces battemens de coeur aux quelles elle est quelque fois sujette et qui passent souuent sans qu'on y fasse rien, elle se trouva en quelque façon soulagee. Le lendemain on la saigna encore une fois et on luy donna un lavement qui pourtant ne fist point l'effet qu'on en avoit desiré, non plus que celuy qu'on luy a donné ce matin, mais cepandant il nij a plus beaucoup de danger et nous esperons qu elle s'en pourra remettre dans peu de jours.</p>
<p>Vous parlez de trois maistresses du frere de Zeelhem mais ma foy nous n'en cognoissons et ne scavons presque pas d'une ou plustost nous en cognoissons cinq ou six. il est tousiours le mesme, fait parler de soy par tout plus qu'il n'est besoing et ne se determine a rien. Sant<note n="#4"/> luy tient fort au coeur a ce que nous voijons et il y va plus qu'en aucun autre endroit mais au jugement de tout le monde elle est la moindre de touttes les maistresses qu on luy donne et qu il se donne luy mesme, tant pour la beauté que.le temporel.</p>
<p>Celle de Delft nous ne pouuons comprendre qui ce puisse estre sinon Amarante<note n="#5"/> dont il semble pourtant a nous autres qu il fait le moindre cas et ne la voit
presque jamais, quoy quelle soit fort jolie pour l'esprit et le corps, outre son bien qui peut monter a environ 80 mille Livres, il la voijoit souuent pendant que j'estois a Paris et on en parloit alors mais depuis cela a cessé, tant ij a, nous n'en scavons rien et il peut avoir repris quelque commerce secret avec elle. Si c'est tout de bon, il ne trouuera guerre de difficulté aupres de la donzelle elle le voit de fort bon oeil, et parle volontiers de luy c'est ce que je scay par experience, car je la vois plus souuent que luy, nij moij ni qui que ce soit qui la cognoissent ne balanceroient guerre sur le choix d'elle ou de Sant R.<note n="#6"/> mais il est singulier en ses amours. Jl n y a pas longtemps qu il a esté revoir sa dulcinee de Rotterdam<note n="#7"/> dont nous n'avons aussi rien sceu que quelque temps apres par hasard. puis il retourne chez Beaumont le Secretaire<note n="#8"/>, et journellement chez Belletie<note n="#9"/>. voila comme il agit.</p>
<p>Mais je vous ay parlé d'Amarante de Delft (on ne la cognoit presque pas autrement ad distinctionem de celle de la Haije, car touttes les bonnes villes en ont une a present) et je commence a doutter si vous la cognoissez ou non. Sachez donc qu'elle s'appelle Amarante van Vredenburg soeur Uterine de feue sa Maistresse Madeleentie van Adrichem<note n="#10"/> aupres de qui elle demeure. Je m'estonne de ce qu'il en fait un si grand mistere comme vous dittes. ou ce devroit estre encore quelque autre dont nous ne nous sommes du tout point aperceus.</p>
<p>A l'autre<note n="#11"/> le vent et la maree contraires joints a cette fievre qui le tient si hors de propos en un temps où il sen pourroit passer mieux qu'en aucun autre, semble ne rallentir que peu son arsee si vehemente qu il a tesmoignee depuis quelque temps dont tout le monde ne parle pas moins que du pretendu Blaeuwtie<note n="#12"/> qu on veut a toutte force qu'il ait receu. Elle est fatale a ces galants cette redoutable Zelandoise<note n="#13"/> car Bartelotti<note n="#14"/>, l'antagoniste du nostre se porte plus mal que nostre
frere et court danger de n'en point eschaper a ce que m'a dit Monsieur Hasselaer son tuteur, mesme il crache du sang auec une fieure continue.</p>
<p>Que fait on? que faittes vous.</p>
<p>La machine Rouanesque<note n="#15"/> sera elle bien tost en estat.</p>
<p>Je n'entens plus rien des carosses a trois roües.</p>
</div>
</body>
</text>
</TEI>
