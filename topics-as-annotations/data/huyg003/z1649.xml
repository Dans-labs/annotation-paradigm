<TEI>
<teiHeader>
<meta type="id" value="1649"/>
<meta type="date" value="1668-07-09"/>
<meta type="sender" value="esti011"/>
<meta type="recipient" value="huyg003"/>
<meta type="senderloc" value="chart901"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z1649">
<div type="opener">
<p>a Chartres ce Lundy 9 Iuillet 1668.</p>
<p>Monsieur</p>
</div>
<p>Dans le dernier voyage que i'ay fait a Paris ou i'eus le bien de vous voir et le bonheur de conuerser auec vous, i'eus l'esprit si occupé de tant de belles choses que vous me distes que ie ne pus trouuer le temps de vous expliquer cette pensée dont ie vous fis l'ouuerture touchant vne Mesure premiere et naturelle qui m'estoit venuë a l'occasion de vótre inuention des Pendules. Comme ie ne pus vous en dire qu'vn mot ie pris la liberté de vous prier de trouuer bon que ie vous en ecrivist afin d'en auoir tout ensemble et vótre sentiment et la solution de quelques doutes. Vous m'accordaste cette grace d'vne maniere si obligeante que ie m'estimerois le dernier des hommes si ie me priuois plus long temps de cette faueur. C'est pourquoy ie vous en exposeray premierement mes difficultez et ensuite les consequences que j'en tireray au cas qu'elles n'ayent aucun lieu.</p>
<p>La premiere de ces difficultez Monsieur, est de sçauoir si dans vos horloges a Pendules qui frappent les secondes, le filet du Pendule doit tousjours estre de méme longueur depuis le centre de son mouuement jusques au centre de grauité du poids dont il est chargée, quelque changement qu'il puisse arriuer tant dans l'atmosphere que dans le corps de l'horloge; car ie doute fort que cet instrument ayant esté rectisié dans vn air pur et serain puisse exactement marquer les mémes secondes dans vn air nuageux et condensé. Comme aussi qu'ayant été ajusté auec exactitude, les piuots etant fraischement frottez d'huile, ce Pendule ne fasse precisement que ces 3600 tours pour faire vne heure juste, ou bien que serrant plus ou moins les clauettes de la caige cela ne cause pas quelque difference considerable.</p>
<p>La 2<hi rend="sup">de</hi> est pour le poids dont le filet du pendule doit estre chargée car ie croy que si au lieu d'vne bale de plomb qui ait vn pouce de diametre par exemple on en substituë vne autre de meme poids, mais qui ait vn plus grand diametre comme vn
balon de 8 ou 10 pouces l'on remarquera bien de la difference dans les battemens de ce méme Pendule.</p>
<p>La troisiesme chose qui m'arreste et qui ce me semble n'est pas peu considerable pour mon dessein est de sçauoir si vn pied cube de mercure de Galice pese precisement autant qu'vn pied cube de ☿ de Naple ou d'vne autre Prouince. Ou enfin si vn pied cube d'or du Perou pese aussi precisement autant que celuy d'vne autre mine.</p>
<p>Si l'égalité de l'or ou du mercure pour leurs poids est semblable par tout le monde et que les difficultez cy dessus ne soient pas de consequences, Ie dis que nous auons au moyen de votre Inuention vne mesure premiere et immuable qui na point été trouuée jusques a present. Par ce que supposé que le filet du Pendule qui frappe precisement les secondes doiue estre en tout temps de 36 pouces 8 lignes et vn sixiesme de ligne depuis le centre de son mouuement jusques au centre de grauité comme la obserué Monsieur Picard<note n="#3"/>. Je trouue que comme ce Pendule est vne mesure tres exacte de la quantité continuë successiue du temps dont elle monstre exactement les petites parties sçauoir est<note n="#4"/> les secondes, Elle est aussi vne mesure tres parfaite de la quantité continuë permanente, Et comme elle se tire du mouuement journalier du soleil et des etoiles fixes qui est tous les jours le méme par tout l'vniuers et qui est et sera toujours connu, Cette mesure sera vne mesure tres certaine connuë par tout le monde et qu'on ne pourra changer comme les autres qui croissent et qui diminuent selon le bon plaisir des hommes.</p>
<p>J'appelle Monsieur, si vous le trouuez bon cette Pendule de 36 pouces 8 lignes ⅙ de ligne L'aulne huguenique afin de la distinguer, et ie la diuise comme l'aulne ou le pied françois.</p>
<p>Si auant ce temps on auoit eu vne mesure juste et naturelle comme celle cy, on sçauroit certainement de quelle longeur etoient les couldées, les pieds, les aulnes et les autres mesures des anciens. Et l'on sçauroit combien pesoient leurs monnoyes et generallement de quelle quantité ctoient leurs mesures, s'ils nous les auoient fait entendre par le moyen de l'aulne huguenique, Ce que i'explique de cette sorte.</p>
<p>Supposé que le pied huguenique soit le tiers de notre aulne huguenique et supposé que l'or fin tant du Perou que d'autre mine ou bien du ☿ pese egallement. Je dis
qu'vn pied cube huguenique d'or fin pese 1000 liures hugueniques. Cest pourquoy si ie voulois laisser a la posterité le poids veritable du marc françois ie dirois que cest la...partie du pied cube d'or huguenique, et ie dirois qu'vne pistolle d'Espaigne est la...partie de ce meme pied cube d'or, Que la mesure d'vne pinte de Paris est la...partie de nótre pied cube huguenique et ainsi des autres.</p>
<p>Lon conclura la meme chose en se seruant de ☿ au lieu d'or pourueu que son egalité soit toujours pareille en tous lieux. Et ainsi l'on scauroit a jamais justement ce que cestoit qu'vn marc françois de mon temps, ce que cestoit que la pistolle d'Espaigne et ce que c'estoit que la mesure de Paris.</p>
<p>Voila Monsieur, en peu de mots la meditation que i'ay faite sur vos nouuelles horloges dont ie seray fort aise d'auoir vótre sentiment, et comme ie suis apres pour faire vn de ces instrumens pour remarquer bien exactement toutes les petites particularitez qui pourront seruir a mon dessein, ie vous demande encore la grace de ne me pas refuser la construction d'vn mouuement de ces horloges et particulierement celle du pendule que ie remarqué chez vous estre bien differente de celle que nous auons en nos quartiers puisque vous le chargez de deux especes de cornets immobiles au lieu que les nostres n'ont qu'vne petite bale de plomb qui est mobile sur le fil.</p>
<p>J'espere que vous me pardonnerez toutes ces libertez que ie prend puisque ce n'est que dans la veue de pouuoir contribuer quelque chose a l'vtilité publique pour laquelle ie scay particulierement que vous prenez plaisir a consacrer les plus chers momens de vótre vie.</p>
<div type="closer">
<p>Je suis
<lb/>Monsieur
<lb/>Vostre tres humble &amp; tres obeissant seruiteur <persName key="esti011">Estienne</persName>.</p>
</div>
</div>
</body>
</text>
</TEI>
