<TEI>
<teiHeader>
<meta type="id" value="0605"/>
<meta type="date" value="1659-04-04"/>
<meta type="sender" value="boul014"/>
<meta type="recipient" value="huyg003"/>
<meta type="senderloc" value="parij001"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z0605">
<div type="opener">
<p>Monsieur <persName key="huyg003">Hugens de Zulichem</persName>.</p>
<p>A <placeName key="parij001">Paris</placeName> le <date>4<hi rend="sup">e</hi> Auril 1659</date>.</p>
</div>
<p>Pour respondre a la vostre du 27<hi rend="sup">e</hi> du passé, Je vous diray que finalement Monsieur l'Abbé Brunetti arriua dimanche<note n="#1"/> au soir a Paris, &amp; que le jour suiuant il prist la peine de me venir voir &amp; de me rendre la boite dans laquelle estoient les beaux &amp; excellens verres de Lunettes, que vous m'auez enuoyez; le tout estoit bien cachetté, &amp; bien conditionné. Je vous suis tres obligé, Monsieur, de ce riche &amp; precieux present, que vous m'auez faict auec vne generosité toute extraordinaire; Je vous supplie aussi de croire que j'en conserueray a jamais la memoire &amp; la gratitude, ne laissant passer aucune occasion dans laquelle je ne vous en donne des tesmoignages, autant que mes forces me les pourront fournir. Vous auez pris la peine de grauer vostre nom &amp; le mien autour du grand verre, c'est vn honneur particulier que vous m'a uez faict, &amp; j'espere que ce sera vn titre a l'aduenir, qui me sera tres auantageux, lors que l'on scaura qu'une personne de vostre merite m'a donné part dans son amitié, &amp; qu'il m'en a donné vn tesmoignage &amp; des marques si illustres.</p>
<p>J'ay retiré du Sieur Anet<note n="#2"/> l'horologe que vous auez pris la peine de me faire faire par vostre ouurier; par l'espreuue que j'en fais depuis quelques jours, je voy qu'elle se meut tres egalement, je luy ay payé 20. richedales et quelque chose pour la peine &amp; le soin quil a pris pour me la rendre fort bien conditionee. C'est encores vne autre obligation que je vous ay, &amp; que je ne compte pas pour peu de chose, dautant que vostre bonté &amp; courtoisie est a vn si haut point, qu'elle ne se peut trop estimer.</p>
<p>Je m'enquiers tous les jours si je ne pourrai point trouuer quelque voye d'ami pour vous enuoyer les 6. exemplaires des liures de Monsieur Pascal, pource qu'il n'y a pas d'apparence de vous les enuoyer par la poste.</p>
<p>Lundi dernier<note n="#3"/> le resultat de l'assemblee de Messieurs les Academiciens fut, que l'arresté, par lequel Monsieur Boileau est exclus, demeureroit en sa force &amp; vertu. Ainsi Messieurs Pellisson &amp; Menage ont le dessus. L'affaire fut traictee auec chaleur, &amp; Monsieur de Montmor Maitre des Requestes en vint si auant contre Monsieur Pelisson, qu'il luy dist qu'il luy feroit faire amende honorable au Chastellet<note n="#4"/> de Paris. Pour satisfaire vostre curiosité, je vous diray que Monsieur Pelisson est fils d'vn Conseiller<note n="#5"/> de la Chambre My-partie<note n="#6"/> de Castres &amp; protestant de Religion. Il a l'esprit fort bien tourné a la mode du temps, il a vn fort beau stile &amp; tres net. Il est a Monsieur le Procureur General<note n="#7"/>, qui l'emploie a faire des lettres a plusieurs personnes qui ont affaire a luy. Il est fort disgracié de visage<note n="#8"/>, &amp; grand ami de Mademoiselle de Scuderi, qui luy ressemble aussi beaucoup en beauté d'esprit &amp; de visage, l'vn et l'autre se trouuant tresrichement laids. Pour Monsieur Boileau, il est fils d'vn<note n="#9"/> qui estoit honneste homme greffier de la Grand Chambre de ce Parlement, &amp; il a vn frere<note n="#10"/> qui occupe apresent cette place. Il est advocat de sa profession, &amp; il a aussi vn bel esprit, mais malin &amp; satyrique. Il est ami de Monsieur Chapelain, &amp; il l'a esté autresfois de Monsieur Menage, chez qui il alloit; mais comme il est du nombre de ceux qui ayment mieux perdre vn ami qu'vn bon mot, il fit imprimer contre Messieurs Menage &amp; Costar<note n="#11"/> vn escrit<note n="#12"/> fort virulent, par lequel il a pretendu monstrer que ces deux Messieurs qui sont dans les premieres chaires du Parnasse sont des plagiaires, &amp; qu'ils font des liures a bon marché, se seruant tresutilement du trauail d'autruy. Je suis bien hardi d'entreprendre de parler des beaux esprits, &amp; je doibs bien craindre qu'ils ne prenent la Cithare dentre les mains d'Apollon pour la rompre sur ma teste; aussi je vous prie de ne me pas deceler. Je salue auec vostre permission Monsieur Heinsius, &amp; si Monsieur Vossius n'a plus de maltalent contre moy, &amp; qu'il veuille bien receuoir mes baisemains, vous me permettrez aussi que je les luy presente icy.</p>
<p>J'ay fait rendre vostre lettre<note n="#13"/> a Monsieur Chapelain incontinent apres que je l'eus receue. I'oubliois a vous dire que lundi Monsieur de Montmor &amp; les amis de Monsieur Boileau au nombre de 9. sortirent en cholere de l'assemblee, &amp; ils protestent qu'ils n'y retourneront plus. Je suis de tout mon coeur &amp; tres veritablement</p>
<div type="closer">
<p>Monsieur
<lb/>Vostre treshumble et tresobeissant seruiteur <persName key="boul014">Boulliau</persName>.</p>
</div>
</div>
<div type="para">
<p>A Monsieur Monsieur <persName key="huyg003">Christian Hugens de Zulichem</persName>. A la Haye.</p>
</div>
</body>
</text>
</TEI>
