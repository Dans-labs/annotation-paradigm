<TEI>
<teiHeader>
<meta type="id" value="2288"/>
<meta type="date" value="1683-02-06"/>
<meta type="sender" value="albe084"/>
<meta type="recipient" value="huyg003"/>
<meta type="senderloc" value="amste001"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="z2288">
<div type="opener">
<p>Domine mi plurimum colende</p>
</div>
<p>Statim hac<note n="#2"/> Amstelodamum adiui, promissi memor, imo deuotionis, et obseruantiae, qua tibi, multis nominibus, obstringor, iussum obseruationis Flamsteedianae exemplar mitto. Jucundissimum tamen, quo in presenti fungor, officium, extremo dolore me afficit, dum cogor a mea tenuitate minimum hoc praestare, et dum animus maxime deuinctus, maxima quoque meditatur tibi reddere gratitudinis argumenta, hoc mihi praebendum, quod, pro nunc, tempus patitur, et tuum exigit mandatum. In meo reditu in Angliam, dum adiero Flamsteedium, quod ibi statim fiet, altera à me tibi mittetur obseruatio, sed queso, ut ad maiora evehar, maiora quoque mandare mihi ne dedigneris. Interea, non ut me, quod magis nequit, sed ut Patruum meum tibi perpetuo obstringam: explicationem, siue mauis, specimen mirabilissimi tui systematis enixissimè obtestor, à te mihi liceat habere, quo senex meus, cui non contigit honos, ut mihi, Auctorem mirandi Operis de uisu cognoscere, et uenerari, saltem, in operis exemplo, mentem Animumque cognoscat, et ueneretur. Id etiam, atque etiam humillime deprecor, utque scias me tibi addictissimum; dum memor ipse mei, dum spiritus hos reget artus<note n="#3"/>. Vale.</p>
<p>&nbsp;</p>
<p>Humillimus, et Obsequentissimus Famulus <persName>Sigismundus Alberghettus</persName>.</p>
<p>&nbsp;</p>
<p>Amstelodami 8<hi rend="sup">o</hi> Idus Februarij 1683.</p>
</div>
</body>
</text>
</TEI>
