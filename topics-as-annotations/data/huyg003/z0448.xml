<TEI>
<teiHeader>
<meta type="id" value="0448"/>
<meta type="date" value="1658-01-04"/>
<meta type="sender" value="boul014"/>
<meta type="recipient" value="huyg003"/>
<meta type="senderloc" value="parij001"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z0448">
<div type="opener">
<p>A <placeName key="parij001">Paris</placeName> le <date>4 Januier 1658</date>.</p>
<p>Monsieur</p>
</div>
<p>Je vous rends mille graces de l'honneur que vous m'auez fait en me donnant de vos nouuelles &amp; en me communicant l'obseruation que vous auez faicte de Saturne dont l'anneau commence a se faire voir plus large que nous ne le veismes l'esté dernier. J'ay pensé a vostre hypothese &amp; je trouue qu'elle peut subsister. Si je peux auoir du loisir je m'appliqueray vn peu a cette Theorie. Cependant je vous donne ma foy &amp; ma parole que personne ne verra &amp; n'aura communication de ce que vous m'auez fait l'honneur de me communiquer auec tant de bonté &amp; de courtoisie. J'ay a mon grand regret esté empesché par les nuees d'obseruer la derniere eclipse de Lune<note n="#2"/> a quoy je m'estois assez bien preparé. Toute l'automne y joignant la fin de l'este &amp; le commencement de l'hyuer a esté extraordinairement pluuieuse &amp; humide.</p>
<p>Je feray mon possible pour apprendre si l'horologe auquel Monsieur le Grand Duc faict trauailler est accompagné d'vn pendulum, &amp; je tascheray d'en scauoir les autres particularitez. Ce grand Horologe dont vous me parlez sera beau a voir &amp; il deura estre bien juste. Si je retourne en Hollande je le verray.</p>
<p>J'ay donné aduis en Pologne il y a 3. mois de la nouuelle inuention de vostre horologe, la Reine<note n="#3"/> ainsi que l'on m'escrit &amp; le Secretaire des Commandements<note n="#4"/> de Sa Majesté<note n="#5"/> ont donné ordre qu'on leur en acheptast. Sil s'offre quelque chose
digne de vous je ne manqueray pas de vous en faire part. Je salue Messieurs de Leyden nos bons amis &amp; je demeure</p>
<div type="closer">
<p>Monsieur
<lb/>Vostre treshumble &amp; tresobeissant seruiteur <persName key="boul014">Boulliau</persName>.</p>
</div>
<p>Je salue Monsieur <persName>Bernard</persName><note n="#6"/>, je luy escriray a la huictaine.</p>
<p>Je vous prie que vous ne me donniez pas la qualité de Bibliothecaire du Roy, car je n'ay pas l'honneur de l'estre.</p>
</div>
<div type="para">
<p>A Monsieur Monsieur <persName key="huyg003">Christian Huygens</persName> A la Haye.</p>
</div>
</body>
</text>
</TEI>
