<TEI>
<teiHeader>
<meta type="id" value="0515"/>
<meta type="date" value="1658-09-16"/>
<meta type="sender" value="huyg003"/>
<meta type="recipient" value="heve011"/>
<meta type="senderloc" value="?"/>
<meta type="recipientloc" value="gdans001"/>
<meta type="language" value="la"/>
</teiHeader>
<text>
<body>
<div type="letter" id="z0515">
<div type="opener">
<p><date>16 Sept. 1658</date>.</p>
<p>Spectatissimo Clarissimoque Viro Domino <persName key="heve011">Joh. Hevelio</persName> <persName key="huyg003">Chr. Hugenius</persName> S.D.</p>
</div>
<p>Novi horologij nostri descriptionem<note n="#2"/> mitto Vir Clarissime cujus inventio quin grata tibi futura sit dubitare nequeo, qui sciam exploratam tibi pridem pendulorum in re astronomica utilitatem, in quibus quod hactenus fuit desideratum nunc supplevisse videmur. Nescio quis nuper etiam mihi retulit penitius omnem hujus motus naturam te examinandam sumpsisse, atque etiam nunc in eo esse. Quare te rogatum volo ut si quid circa haec aliud aut diversum ab ijs quae à nobis tradita sunt inveneris, ne graveris de eo me certiorem facere. Saturni systematis promissam diu editionem quominus adhuc absolvere potuerim varijs rebus impeditus fui, et inprimis hoc ipso horologiorum invento, negotijsque ingratissimis quae nefarij homines<note n="#3"/> ejus occasione mihi concitarunt. Interim indies magis ac magis comprobari hypothesin meam atque observatis respondere animadverto, nec continere me potui quin uni atque alteri amicorum copiam ejus fecerim, à quibus ad Te quoque forsitan jam permanârit. Certe quam primum edidero non dubito quin continuò etiam tibi approbaturus sim. Et tanto quidem facilius si jam telescopia grandiora tibi comparasti, quibus Lunam Saturni veramque ansarum ejus speciem percipere possis. Vir quidam nobis nuper Francofurto adveniens, duplo majora nostris nempe pedum 50 te moliri aiebat. quo successu, intelligere gestio, et spero quam optimo fore. Nemo enim te dignior cujus hac in re conatibus eventus respondeat. Annus est fere quod è Sicilia, Systema quoddam<note n="#4"/> Saturni ansarum accepi ab astronomo mihi antea ignoto, Johanne
Hodierna editum. Is observationem nostram de luna Saturni viderat unàque gryphum illum quo meam de ansis opinionem complexus fueram, ideoque ne gloria sua fraudaretur, editionem sui opusculi maturaverat. Saturnum ovi vel sphaeroidis etiam ovo magis oblongi figuram habere statuit, in
<figure><graphic url="huyg003oeuv02ill105.gif"></graphic></figure>
quo binae utrimque maculae sint nigrae quae nobis interstitia illa videri faciant quae rotundum Saturni corpus ab ansis disterminant. Bis autem singulis triginta annis vertices sphaeroidis hujus ad nos directos esse, unde tum rotundus planeta conspiciatur. Haec summatim de systemate illo tecum communicanda censui, si fortè nondum in manus tuas libellus Hodiernae pervenisset<note n="#5"/>. Si quid invicem habes quod me scire aliquatenus intersit, quaeso ne pigeat perscribere. Sane de Sole illud scire pervelim an idem quod ego observaveris, triennio eum sine maculis jam perstitisse quae alias tam frequentes visae sunt. De solibus vero spurijs<note n="#6"/> Varsaviae visis, qualesnam tibi observationes contigere? Nam illa quidem cui superscriptum est Eigentliche Abbildung &amp;c.<note n="#7"/> non admodum titulo suo respondet. Si qua autem alia extat schemate veriori aut pluribus verbis expressa, illam magno mihi redemptam velim, quia in causas hujusmodi phaenomenôn inquirere curiosius caepi, non satisfacientibus eorum rationibus qui hactenus rem eandem aggressi sunt. Juva me hic igitur Vir Eximie, et si quid quod eam ad rem spectet habes impertire. Vale.</p>
</div>
<div type="para">
<p>Spectatissimo Clarissimoque Viro Domino <persName key="heve011">Joh. Hevelio</persName>. Urbis Gedanensis Senatori dignissimo. Danzic.</p>
</div>
</body>
</text>
</TEI>
