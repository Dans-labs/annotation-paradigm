<TEI>
<teiHeader>
<meta type="id" value="2211"/>
<meta type="date" value="1680-01-11"/>
<meta type="sender" value="doub007"/>
<meta type="recipient" value="huyg003"/>
<meta type="senderloc" value="denha004"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z2211">
<div type="opener">
<p>A <placeName key="denha004">la Haye</placeName> le 11 Janvier 1680.</p>
</div>
<p>A la fin les hardes du sieur la Coste, parmi les quelles estoyent le reste des Estampes du cabinet du Roy et qui ne m'estoient pas envoyees par le Sr. Meester, sont arriuees, mais J'ay eu le malheur que les miennes n'ont pas esté si bien placees dans le ballot, comme celles du frere de Zeelhem, quelques unes estant presque guastees pour auoir frotté contre quelque boisage de gueridons ou autres choses qui estoient aupres. Sur tout le titre du liure des Statues et Bustes est tout a fait ruiné tellement qu'on ne le pourra point emploijer du tout quand je le voudray faire relier. Je vous auois prié de me faire auoir la troisjesme partie des Entretiens sur la Peinture par le Sr. Felibien<note n="#1"/> mais je ne les ay point trouuees encore parmy ce dernier pacquet que le Sr. la Coste m'a fait tenir.</p>
<p>Sachons un peu s'il vous plaist si la seconde partie du liure des Tableaux comme aussi des Statues n'est pas encore preste a estre donnee au publicq, il y a eu icy n'aguerres un marchand de Brusselles qui auec tous les autres liures qu'il portoit icy a vendre auoit encore un bon nombre des estampes de ces deuxiesmes parties susdittes, et qu'il vendoit a la piece, dont pourtant je n'en ay pas voulu prendre m'imaginant que vous me les pourriez bien tost envoyer touttes complettes.</p>
<p>Je n'apercois pas non plus encore ce beau grand liure des douze maisons ou Palais du Soleil qui me sembloit desia acheué lors de mon dernier voyage, j'espere que vous aurez la bonté de m'envoyer de temps en temps tout ce qu'on mettra en vente de ces ouurages<note n="#2"/>.</p>
<p>Dans un mois ou deux vous pourriez bien auoir une bonne occasion pour m'envoyer quelque chose par le sieur Loofs qui estant venu icy auec ces superbes meubles d'argent pour Madame la Princesse qu'il auoit trauaillez luy mesme en partie s'en retourne a paris pour prendre sa petitte femme, et toutte la famille, ayant trouué moyen de s'insinuer si bien icy a la Cour par l'entremise du Seigr. d'Odijck son patron, que S.A. luy a donné la charge et commission de garde de toutte son argenterie laquelle il doit entretenir et reparer, blanchir etc. aussi, moyenant une fort bonne penssion, et je ne scay quoy encore.</p>
<p>N'y a t'il donc pas moyen encore, que nostre amy Mons. <persName>van Leeuwen</persName> puisse estre rembourssé des deniers qu'il a payez il y a pres d'un an je pensse, pour liures acheptez a l'auction du Sr. Heydanus<note n="#3"/>. Jl en demande quelque fois des nouuelles
pour moy qui n'ay pas tant d'argent a quelque chose pres que Sa Maij. Treschrestienne je luy ay desia fait profiter en compte les cent liures ou quelque chose d'auantage a quoy monteront les Estampes du Cabinet du Roy etc. asseurement si le Roy le scauoit, il ne scauroit peut estre pas beaucoup de gré au Seigr. de Carcavy, qu'il le laisse si longtemps debiteur d'une si petitte somme.</p>
<p>Sur la liste que vous m'auez envoyee des Estampes du Cabinet du Roy<note n="#4"/>, il y a un liuvre des divertissemens de versaille<note n="#5"/> de l'annee 1668. lequel ne se trouue pas parmi les autres, et que vous estes prié de ne pas oublier quand vous m'envoyerez quelque chose. Je ne scay qui m'a dit qu'il n'estoit pas encore prest, mais il me semble qu'on n'aura pas voulu publier la feste de l'annee 1674<note n="#6"/>. deuant celle qui est anterieure de six ans.</p>
<p>le Sigr. Padre estoit en peyne de vostre santé l'autre jour parce qu'il ne receuoit point de vos nouuelles par ce dernier ordinaire, J'espere pourtant que ce n'est rien et que vous vous trouuez doresnavant tout a fait remis de vostre Rheume et ce qui en dependoit, c'est une incommodité universelle a ce qu'il semble presentement par toutte l'Europe. comme aussi les defluxions, de cette derniere sorte de maux jay eu tres bonne part depuis quelques semaines et n'en suis pas encore tout a fait delivré; ma vertu caminante, (comme disoit feu don Japhet d'armenie) en a beaucoup paty, m'ayant pris aux deux pieds a la fois auec des douleurs assez sensibles.</p>
<p>Vostre belle Jnvention du niueau est fort admiree de tous ceux a qui elle a esté communiquee pour autant qu'il vous a plu d'en decouvrir, et le reste est attendu auec beaucoup d'Impatience.</p>
<p>Vous scauez sans doutte que le frere de Z. et sa chere moytié quittent la maison paternelle, sans qu'on les en aye pu dissuader par aucune consideration de la solitude dans la quelle ils laissent le bon homme qui auroit esté bien aise qu'ils fussent demeurez, mais par une complaisance plus grande que la leur, tesmoigne en estre fort satisfait, ne voulant point du tout dit il qu'on se contraigne en aucune façon pour l'amour de luy. Jl y a deux ans ou peu s'en faut que vous auez quitté la patrie, ce qui nous fait esperer que uous pourrez bien venir passer l'Esté prochain en ces quartiers ce qui ne contribueroit pas peu a rendre les premiers mois de la solitude du Sigr. Padre moins ennuyeux et desagreables.</p>
<p>Sur ce sujet je ne puis pas manquer d'adjouster une nouuelle domestique qui est que la bonne Sig<hi rend="sup">ra</hi> Aeffie vers la soixantiesme annee se trouuant si furieusement Jncommodee de son vieux Pucellage qu'il semble que le don de continence luy eschappe s'est resolu de se marier vers le printemps, par pure Jnclination dit elle et sans aucun Jnteret du Costé du Galand, pour preuue de quoyelle dit qu'il ne luy a jamais demandé ce qu'elle auoit d'argent ou de bien, il est grenadier de sa
profession dans les gardes de S.A. Et de ces Messieurs a Bonnet de couleur de Feu, mais Leertouwer<note n="#7"/> de son mestier, ce que nous apprehendons fort qu'apres auoir mangé le bien de sa chere moitié, il n'exerce pour le tenir en haleine sur la peau de la pauvrette. Cepandant elle est fort resolue, et tres contente de la bonne fortune. adieu toutte la famille vous baise les mains.</p>
<p>En escriuant la date sur ma lettre je me ressouviens que Je ne vous ay pas souhaitté une heureuse annee pour celle ou nous venons d'entrer, comme je le fais donc pour la presente, et cinquante autres annees consecutives. s'il plaist au bon Dieu, en dat het ons saligh is<note n="#8"/>. amen.</p>
</div>
</body>
</text>
</TEI>
