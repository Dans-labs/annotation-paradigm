<TEI>
<teiHeader>
<meta type="id" value="0844"/>
<meta type="date" value="1661-02-18"/>
<meta type="sender" value="conr041"/>
<meta type="recipient" value="huyg001"/>
<meta type="senderloc" value="?"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z0844">
<div type="opener">
<p><date>18 Février 1661</date>.</p>
<p>Monsieur</p>
</div>
<p>J'ay attendu vostre retour de Cléves<note n="#2"/>, pour répondre a la lettre que vous me sistes l'honneur de m'écrire, vn peu avant vostre depart. J'aurois pû me servir de ce delay, pour songer plus longtemps a ce que jaurois a vous dire, &amp; pour vous le dire de meilleure grace; mais comme on dit, que les plus courtes folies sont les meilleures, j'ay toûjours creû que les lettres qui ne traittent point d'affaires, sont les plus supportables, quand elles ne sont ni longues, ni préméditées. Aussi, n'en faisant que de cette sorte, non seulement elles ne sont pas propres à donner au Public; mais, a moins que d'avoir autant de bonté que vous en avez, mes amis, qui sont éclairez comme vous, bien loin de les desirer; les devroyent trouver fort méprisables. C'est a vous autres Messieurs les Doctes, à faire rouler les presses, &amp; à qui toute l'Europe a droit de demander compte, non seulement de leurs occupations, mais mesme de leurs divertissemens. Ie ne veux que ce seul argument, Monsieur, pour répondre a tous les vostres; bien que je n'en manquasse pas de plus grand nombre, quand mesme il seroit besoin de les alléguer par douzaines. Mais vous estes trop juste pour ne vous contenter pas d'vn seul, qui décide si nettement la question. Je m'en rapporte mesme a vostre excellent Archiméde, quand il voudra parler sincérement, comme il fera, sans doute, lors que la mer nous aura séparez, &amp; qu'il sera teste-à-teste avec vous, dans vostre cabinet, ou dans quelqu'vne des belles allées de vostre Paradis terrestre, dont il m'a fait vne si belle description. Je ne crains plus tant qu'il retourne auprés de vous, que je le craignois il y a
quelque temps; car il a fait icy tant de bonnes, &amp; d'agréables connoissances, que je ne le voy guére plus, que s'il estoit a la Haye, ou a Zulichem. Au lieu donc que je vous conjurois, au commencement, de ne nous le redemander pas si-tost, Je vous avertis aujourd'huy, mais en grand secret, que si vous n'y prenez garde, on l'arrestera icy, pour toujours, &amp; peut-estre mesme, de son consentement; car il y trouve tant de gens, &amp; tant de compagnies à son gré, que s'il se pouvoit partager en vingt ou trente parts, tous les jours, il ne contenteroit pas encore tous ceux qui le desirent.
Il y a trois mois qu'il fait espérer une visite, à vne Dame<note n="#3"/> de tres-grand mérite, avec laquelle je luy ay fait faire connoissance, &amp; il n'a encore pû trouver moyen de la luy rendre, quoy qu'il ne le desire pas moins qu'elle, &amp; qu'il ne luy faille qu'vne aprés-disnée pour les satisfaire tous deux. Jugez, aprés cela, Monsieur, ce que peut attendre de luy, vn misérable comme moy, qui n'est bon à rien. Certes, si vous vous résolviez à le venir tirer de cette presse, pour empêcher qu'on ne vous l'oste pour toûjours (&amp; pleust a Dieu que vous en prissiez la résolution dés le printemps où nous allons entrer!) il me semble que quelque passion que lon eust, pour voir, &amp; pour gouverner le Pére d'vn si grand-personnage, &amp; qui vaut tant par luymesme, j'empêcherois bien que vous ne m'échapassiez comme Monsieur vostre fils; &amp; je me flate mesme assez, pour croire que vostre amitié m'ayderoit à en venir à bout. Je me servirois, pour cela, d'vne invention assez facile, &amp; assez sure, a mon avis, qui seroit de vous mener en mon hermitage, où je passe, d'ordinaire, tout l'Esté, &amp; vne partie de l'Automne; &amp; bien qu'il ne soit ni de grande étendue, ni magnifique, comme on vous l'a représenté, il auroit, si je ne me trompe, assez d'agrément, pour ne vous pas déplaire; &amp; pour moy, il ne me pleût jamais tant, qu'il feroit, si javois le bon-heur de m'y voir avéque vous. J'iray donc vous y attendre, au mois de May, &amp; pour fortifier ma foible santé, afin d'estre plus en estat de vous y receuoir, je recommenceray à prendre du lait, des que
j'y seray arrivé; car je sens mes humeurs, qui recommencent deja à s'aigrir, &amp; j'ay sujet de croire que ce fut celuy que je pris l'année passée, qui les adoucit, &amp; qui m'a aydé à passer cet hyver plus doucement, que je n'avois fait les six ou sept autres précédens. J'essaiay, il y a deux ans, de ne vivre d'autre chose, pendant quelques-mois; mais je me suis mieux trouvé de n'en prendre que le matin, en assez bonne quantité, &amp; de vivre, le reste du jour, à mon ordinaire, mais sobrement &amp; réguliérement. Ce sera là, Monsieur, (si j'ay jamais le contentement de vous y tenir) que je vous feray bien des questions, à mon tour que je m'instruiray de mille choses, qui vous regardent, &amp; que vous savez, au dépens de vostre patience; &amp; que je vous protesteray du coeur &amp; de la voix, au lieu que je ne le puis, maintenant, que du coeur, &amp; de la plume, que je suis, avec passion, &amp; constamment, autant que personne du monde</p>
<div type="closer">
<p>Monsieur
<lb/>Vostre tres-humble et tres-obeissant serviteur <persName key="conr041">Conrart</persName>.</p>
</div>
</div>
</body>
</text>
</TEI>
