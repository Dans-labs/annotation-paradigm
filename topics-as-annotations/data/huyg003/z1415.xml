<TEI>
<teiHeader>
<meta type="id" value="1415"/>
<meta type="date" value="1665-06-05"/>
<meta type="sender" value="auzo011"/>
<meta type="recipient" value="huyg003"/>
<meta type="senderloc" value="parij001"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z1415">
<div type="opener">
<p>A <placeName key="parij001">Paris</placeName> le 5 Juin 1665.</p>
</div>
<p>Jay etê bien aise daprendre enfin par votre dernier<note n="#1"/> que mon Paquet<note n="#2"/> vous auoit etê rendu car ien etois en peine depuis si long temps quil etoit parti. Jay suiet detre satisfait que vous aies trouuê quelque chose dans mes remarques qui vous ait plu, Je voudrois etre en etat dacheuer mon traitê des grandes lunetes et de faire encore quelques experiences pour confirmer la pluspart des choses dont ie parle mais le defaut de lieu et ce qui est le plus important le mauuais etat de ma santê qui nest point encore retablie, aucontraire ma fieure quarte mauoit repris le premier jour de may, sont cause que ie ne fay quoyque ce soit, nosant mappliquer
fortement a aucune speculation ny a ecrire long temps. Jay receu il y a desia pres de 15 jours vne reponse que le Sieur Campani fait<note n="#3"/> a Monsieur lAbbé Charles touchant ma lettre<note n="#4"/>. Jay cru que ie vous en deuois enuoier vne copie afin que vous jugies ce que nous deuons esperer de la confrontation de nos lunetes. ie me persuade que ie nen entendray pas parler dauantage. depuis que ie lay receue le temps qui a presque tousiours etê couuert et ljncommoditê de lheure ne mont pas permis de faire les obseruations de Saturne et de Jupiter quil exigeoit de moy. ie me persuade que vous ne vous epargneres pas cette année pour voir si vous decouurires toutes les choses que ces messieurs assurent auoir vues, et que nous verrons plus en detail sils menuoient les obseruations que Cassin en a faites. Jl y a plus de 15 jours que ie nay point vu dautres nouueles de Rome. et je croy que vous scaures Monsieur que Cassin a fait vne Ephemeride<note n="#5"/> de la seconde comete dans laquelle il difert asses de la mienne<note n="#6"/> pour le temps du Périgée et pour le plus grand mouuement diurne aiant mis le Perigêe le 4 Auril et le plus grand mouuement 4<hi rend="sup">o</hi>. 36′. Je ne voy pas quelles sacommodent bien auec mes obseruations sil arriuoit que nous la reuissions cela pourroit decider lequel auroit mieux reussy. Cest par les tangentes comme moy et apparamment par le mesme principe aussi bien que ce pere Jesuite de Bourdeaux<note n="#7"/> (dont ie nauray pas manquê de vous parler) qui a fait vn petit liure en latin<note n="#8"/> ou il explique sa methode toute semblable a la mienne que ie tacheray de vous enuoier si ien trouue ches les libraires quand Je trouueray quelqu' occasion. Nous souhaitons auec passion de voir ce qu'a fait Monsieur Heuelius. quand son hypothese seroit extraordinaire du moins les obseruations seront les meilleures pouruu quil ne les ait pas aiustées a son hypothese comm' il y a apparence quil na pas fait. On ma dit que Wardus auoit aussy fait quelque chose<note n="#9"/> mais Monsieur <persName key="olde010">Oldenbourg</persName> nen a encore rien mandê. il a
ecrit icy que ie metois mepris dattribuer a la Societê Roiale ce qui ne deuoit sattribuer qu'a Monsieur Hook, il auoit mandê quil feroit vn extrait de ma lettre pour la faire voir a la Societê<note n="#10"/> et ie croiois quil me manderoit quelque chose de la maniere quelle lauroit prise aussi bien que Monsieur Hook et Monsieur Riues<note n="#11"/> ce que ie dis d'eux mais il nen a encore rien ecrit. ie ne scay fils nen parleront<note n="#12"/> point dans leur Philosophical Transactions de ce mois cy. il mandoit seulement que Monsieur Hook etoit apres a faire reussir son tour. nous apprendrons ce qui en arriuera. Jay pour le moins aussy grande jmpatience que vous dapprendre comme le Pere fabri prendra ce que iay ecrit de luy. ie croy que dans son ame il en sera bien aise et quil souhaite qu'on le refute mais la politique le peut faire agir autrement et ie crains tousiours que ie naye quelque chose a demeler auec luy ce qui me facheroit fort ny aiant rien qui me deplaise comme ces sortes de proces. Jespere en auoir des nouueles deuant quil soit peu que ie ne manqueray pas de vous faire scauoir aussi tost. Jl ne se fait rien de nouueau icy, il y a plus de 12 jours que ie nay pas vu Monsieur Petit il me dit en ce temps la que toute sa copie etoit ches ljmprimeur mais on ma dit depuis que son afaire netoit pas encore acheuée, tout se verra auec le temps aussi bien que ce que promet<note n="#13"/> depuis si long temps le Pere de Saint Rigaut de Lion. ce qui me fait souuenir quil sy fait la de tres beau
verre mais ie nen ay point encore eu. le Pere Bertet mauoit promis il y a pres dun mois den enuoier quelque oculaire mais il en a chargê vn Ambassadeur de Portugal duquel nous nauons point de nouueles. on en fait aussy icy presentement qui est parfaitement beau mais ie nen ay point encore et Menard<note n="#14"/> qui en a nen a point encore fait dObiectif. Jiray peut estre lapresdinée la voir et si ien puis auoir quelque morceau ien trauailleray. si ces verreries reussissent pour nous nous eprouuerons si la matiere nous peut mener beaucoup plus loin quelle na fait jusques a present, pour moy ie ne croy pas que la diference en soit jamais bien grande quoyque lon ne puisse rien assurer de ces sortes de choses.</p>
<p>Je nay point sceu que lon fist icy les larmes de verre<note n="#15"/> comme vous dites que vous a ecrit le duc de Roanes<note n="#16"/>. quand ie le verray ie scauray de luy ou il en a fait faire, mais il me semble quil faut du gros verre et que le cristal nest pas propre pour cela. sil se trouuoit quelque commoditê autre que celle de la Poste ie vous serois obligê si vous men enuoyes quelques vnes car ie voudrois bien faire les experiences de Hook<note n="#17"/> auec la colle de poisson. Je receus il y a quelques iours vne lettre de Monsieur de Zulichem<note n="#18"/> qui me mandoit que vous auies trouuê aussi bien que moy quantitê de bonnes choses dans le liure de Hook<note n="#19"/>. il me temoignoit aussy vne grande passion pour le microscope de Monsieur de Monconis dont vous aures appris la mort<note n="#20"/>, mais on ma dit que son fils le vouloit vendre 15 pistoles. peutestre quil vous aura fait scauoir ce dessein. ie ne scay si ie pourray vous faire faire vne copie de la lettre de Campani ne conoissant point de copiste qui entende lJtalien. il ny a rien de particulier sur ses pendules si ce nest quil dit quil a trouuê le secret de les rendre sans bruit et muets et pour le reste
ie ne croy pas auoir rien oubliê de considerable qui ne soit dans lextrait que ien ay fait jmprimer<note n="#21"/>. cest Monsieur lAbbê Charles<note n="#22"/> qui la et ie lay trouuée si longue que ie nen ay pas moy mesme de copie<note n="#23"/>. si pourtant vous continués de la vouloir ie menquerray a Monsieur lAbbê Cotin<note n="#24"/> de quelque copiste Italien.
vous mobligeres si vous aprenes ce que disent ou pensent ces messieurs dAngleterre de mes remarques, de me le faire scauoir. nous sommes icy en grande jmpatience de scauoir si les Armes ne troubleront point le repos de la philosophie. Jcy dans notre paix la curiositê au lieu daugmenter diminue tous les iours, on dit tousiours pourtant qu'a la fin il se fera quelque chose.</p>
<p>depuis trois jours est arriuê icy le cheualier Bernin<note n="#25"/> pour les desseins du louure.
Auanthier Monsieur <persName key="colb012">Colbert</persName> luy fit voir luy mesme les plus beaux endroits de Paris. ie ne scay encore ce qui sen dit naiant hier vu personne.</p>
<p>Ie suis insensiblement fort long mais iay cru quoy qu'a batons rompus que vous series bien aise daprendre toutes ces choses. Je nay plus rien a vous dire si ce nest que ie cherche icy aux enuirons quelque lieu ou ie puisse dans les oppositions de Saturne et de Jupiter voir tout ce que iy pourray decouurir auec mes lunetes et dans Venus si ie suis asses tost prest pour cela.</p>
<p>Je vous suis obligê Monsieur du soin que vous prenes<note n="#26"/> pour Monsieur Heuelius &amp; suis tout a vous.</p>
<p>&nbsp;</p>
<p>Jl y a long temps que lon attend icy des horloges de votre nouuele façon. prenons sil vous plaist bien garde cett année a la proportion de lanneau car ie ne la trouue pas si approchante de la triple que vous et si Saturne en ce temps la ne debordoit point ie craindrois que la declinaison ne fust plus grande que 23. 30.</p>
<p>pour Hollande</p>
</div>
<div type="para">
<p>A Monsieur Monsieur <persName key="huyg003">Christian Hugens de Zulichem</persName>. A la Haie.
<lb/>XII</p>
</div>
</body>
</text>
</TEI>
