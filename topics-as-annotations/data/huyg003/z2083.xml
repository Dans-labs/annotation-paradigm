<TEI>
<teiHeader>
<meta type="id" value="2083"/>
<meta type="date" value="1676-01-23"/>
<meta type="sender" value="huyg001"/>
<meta type="recipient" value="menj010"/>
<meta type="senderloc" value="denha004"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z2083">
<div type="opener">
<p>A <placeName key="denha004">La Haye</placeName> ce 23<hi rend="sup">e</hi> Janvier 1676.</p>
<p>Monsieur,</p>
</div>
<p>Dans la grande inquietude que me cause la nouvelle indisposition de mon Fils, assez semblable en mon opinion à celle dont vous l'avez traitté et heureusement gueri autrefois<note n="#2"/> ce m'est une forte consolation de le sçavoir entre vos mains, qui avez tout ce qui se peut avoir de science pour alleger son mal, et tout ce que je pourrois souhaitter d'affection pour son bien. Je voy, Monsieur, qu'il n'a pas la force de concourrir avec vous dans la bonne esperance dont vous taschez de l'esgayer: mais, comme i'apprens que ses febriculae ne sont pas de grande importance, i'ose me figurer, que ce doibt estre principalement la Ratte qui trouble son repos, et que ce n'est pas un mal tousiours incurable quoy qu'a la verité les apprehensions d'une teste moins spirituelle que la siene me feroyent moins de peur, que ne faict le iugement qu'il faict de ses foiblesses. Cependant ie m'attache tousiours aux asseurances qu'il me dit que vous luy donnez de le bientost retirer de ce mauvais pas, et me semble que dans la tempeste il vault mieux se fier au Pilote qu'a soy mesme. Je prie dieu de benir les soings que ie suis bien persuadé que vous y apportez, et quoy que i'estime que c'est chose superflue de le recommander a un si bon et si docte amy, ie ne puis m'empescher de vous supplier avec le dernier empressement, que, le voyant destitué de l'assistence de ses proches,
vous ayez la bonté de suppléer à ce malheureux defaut, et en suitte de vous donner la peine pour quelque temps de m'informer au vray de l'estat ou vous le trouverez. Comme ce m'est un precieux enfant, à la perte du quel toutefois le monde auroit plus d'interest que moy, qui a raison de mon grand aage, ne puis esperer d'en jouir longtemps i'estimeray comme je doibs cette faveur, et tascheray de la reconnoistre à tousjours et en toute occasion où je pourray avoir moyen de vous tesmoigner à quel point j'honore vostre excellent merite, et avec combien de verité je me dis &amp;c.</p>
</div>
</body>
</text>
</TEI>
