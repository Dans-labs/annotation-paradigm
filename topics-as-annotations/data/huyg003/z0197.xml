<TEI>
<teiHeader>
<meta type="id" value="0197"/>
<meta type="date" value="1654-08-20"/>
<meta type="sender" value="huyg003"/>
<meta type="recipient" value="huyg007"/>
<meta type="senderloc" value="spa__001"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z0197">
<div type="opener">
<p>A <placeName key="spa__001">Spa</placeName> le <date>20 Aoust 1654</date>.</p>
<p>Monsieur mon Frère.</p>
</div>
<p>Nostre voyage est arresté pour demain<note n="#1"/>, nos hardes desia empacquetes et ne nous reste rien a faire icy qu'a prendre congè chez les bons amis. Il y a un mois justement que nous sommes icy pendant lequel temps je n'ay pris les eaux que 2 ou 3 fois quoyque on m'aye voulu persuader de leur efficace, et me porte aussi bien Dieu mercy que aucun des Bobelins<note n="#2"/>. Le frere Louis ayant pris medicine hier comme c'est l'ordinaire quand on quitte les fontaines, purga tant qu'estant sorti apres, il eust grand peine a revenir au logis et pensa mourir en chemin à ce qu'il dit. Nous croyons pour certain que c'a estè un abus de l'apoticaire ou un quid pro quo. Monsieur <persName>Steincallenfelts</persName><note n="#3"/> s'en vient avecque nous jusques a Vianden et peut estre plus loin: qui nous asseure qu'il n'y a rien a craindre des parties, quoy qu'il y ait venu loger des troupes du Prince de Condè<note n="#4"/> dans Vianden. Nostre train sera de
8 hommes à cheval et deux sur la charrette; la quelle se tiendra soubs la sauvegarde de la cavallerie. le carosse s'en vavuide de Maestricht jusques a la Haye, apres avoir mené Monsieur <persName>Westrene</persName><note n="#5"/> en sa guarnison avecq sa femme et soeur Madame de Westerbeec. ledit Seigneur Westrene comme vous aurez entendu à estè logè en ceste mesme maison, et par deux fois à traittè mon Pere et ceux de sa suite: de sorte qu'il merite bien qu'on luy fasse cette courtoisie la. Sans doubte ma Tante de St. Annelandt<note n="#6"/> sera bien aise de revoir ses bestes, car Joncker ne recoit point de lettre d'elle sans qu'il y ait une recommandation particuliere pour les chevaux. I'ay fait deux crayons de Spa que je vous feray voir à mon retour, l'un est comme on le voit en estant sur la montagne; l'autre de la fenestre de mon Cousin<note n="#7"/>. Si Phlip se mocque des miens il les proferera tousjours a ceux du dit cousin qui a choisi les deux mesmes prospects. Il y à tant de monde icy avecq nous que j'ay de la peine à m'empescher de les escouter et penser a
ce que j'escris; toutefois il faut que j'adjouste encore cecy pour tesmoigner que je prens part au malheur de vostre disgrace<note n="#8"/> et que parmy tous ces divertissements je ne laisse d'estre fort fasché du grand tort qu'on vient de vous faire. je prens pour un bon effect des eaux de Spa que mon Pere digere un si grand mespris sans melancolie evidente, car c'est luy sans doubte qu'on affronte le plus en ceste affaire. Adieu. Faites mes baisemains aux tantes quand vous les verrez. Et dites a Sus<note n="#9"/> que mon Pere à fait provision de bijoux pour elle. La Princesse Royale<note n="#10"/> part aussi demain pour evader la contagion de la petite verole et laisse icy Mademoiselle Killegrey<note n="#11"/> qui en est toute pleine. Demain nous souperons à Botschenbach.
qui est a 4 lieues d'icy. mais vous ne le trouverez point dans la carte. Vale.</p>
<p>&nbsp;</p>
<p>Non obstant toutes les pretensions de Monsieur <persName>Ruijs</persName> le frere Louis ne laisse pas de faire mettre E.V.A. sur des bracelets de la facon de Spa.</p>
</div>
</body>
</text>
</TEI>
