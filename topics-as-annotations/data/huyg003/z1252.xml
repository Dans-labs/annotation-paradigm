<TEI>
<teiHeader>
<meta type="id" value="1252"/>
<meta type="date" value="1664-08-05"/>
<meta type="sender" value="mora019"/>
<meta type="recipient" value="huyg003"/>
<meta type="senderloc" value="londe002"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z1252">
<div type="opener">
<p>A <placeName key="white901">Whitehall</placeName> ce 5. d'Aoust 1664.</p>
<p>Monsieur</p>
</div>
<p>lors que les vostres sont longues vous ne serez point fasché si les miennes ne sont point courtes. Mais nostre commerce n'a que faire de prefaces. seulement faut il qu'il me soit permis de respondre à chaque point des vostres, lors que J'ay assez de loisir pour le faire. Jl est vray que si ces horologes pour la mer estoyent une fois en vogue, et que tous ceux qui font des longs voyages en prissent, il s'en pourroit faire plus grand nombre en moins de temps qu'on ne fait à present (comme vous insinuez dans vostre derniere du 8.<note n="#1"/>) tant parce que plusieurs ouuriers s'y employeroyent, que qu'ils se trouueroyent des inuentions de depescher louurage plus
viste, à cause de la conformité des horologes en toutes choses. Ce que vous dites des Contrepoids au lieu des Ressorts, y contribuera aussi quelque chose: et sera sans doubte meilleur pour la iustesse, et aura pardessus, d'autres auantages sans y apporter aucune incommodité. Et cest ce qui a esté cause que nous auons desia fait changer le Ressort dans une des deux monstres que nous auons fait faire pour le Duc d'York, pour un Contrepoids et apres en auoir fait l'espreuue en les comparant ensemble et auec les grands pendules, on fera changer aussi l'autre. Mais J'aurois esté aise d'auoir sçeu ce que vous auez aiousté (et changé) à vos vieilles inuentions, deuant que d'y auoir mis la main. le contrepoids dans la nostre ne descend qu'un pied en 30. heures. nous esperons que vous nous communiquerez vostre nouuelle inuention aussi tost que vous l'aurez esprouuee. Aussi tost que Monsieur Holmes sera de retour Je vous feray sçauoir tout ce que nous apprendrons de luy. pour ce qui est de la Trempe du fer et de la rouille nous y songerons assez à temps, apres auoir veu ce que nous attendons de Monsieur Holmes. Je ne sçay pourtant s'il ne seroit point à propos de demander les priuileges (icy pour le moins) sans attendre le retour de Capitaine Holmes, pour le seul usage et vente des Horologes à pendule pour la mer, de peur que quelque autre ne nous preuienne: parce que comme Je vous ay desia dit<note n="#2"/>, East l'Horologer du Roy a fait une Horologe a pendule pour la mer et une autre personne en a aussi fait une autre, et l'un d'eux, ou quelque autre en demandant le priuilege le pourra facilement obtenir, quelque peu d'interest qu'ils y puissent legitimement pretendre. d'autre part puisque vous estes persuadé que vostre nouuelle inuention reussira, quand l'autre manqueroit, Je ne vois nul
inconuenient en demandant le priuilege. neantmoins si vous ne le trouuez bon, faites le moy sçauoir encor un coup, et Je m'y rendray. autrement en ayant vostre approbation, J'auray bien tost le priuilege soubs le Grand Seau. En tout cas Je suis de vostre aduis qu'il fait bon de prendre là dessus le conseil de la Societé ce que Je feray aussi tost que J'auray vostre responce. Jl est certain qu'il n'y aura point de debat entre nous touchant linterest du Comte de Kincardin et le vostre. Mais si Je ne me trompe ce qu'il a adiousté a vostre premiere inuention pour faire aller les Horologes à pendule sur mer sera tout aussi necessaire à la nouuelle, quoy que ce ne soit que le mouuement de la Boite, et le doublement de l'acroche du bras qui fait mouuoir la pendule.</p>
<p>Milord Brouncker a leu vostre lettre, et dit qu'il ne doubte pas qu'il ne trouue la demonstration du mouuement egal de la pendule et de la chorde &amp;c. dont vous parlez. Je ne manqueray pas de l'y faire trauailler. Nous pretendons poursuiure les experiences qui touchent la Musique iusqu'a l'examination de tout ce qui se dit par aucun autheur connu des proportions &amp;c. des notes, Harmonies &amp;c. et Milord Brouncker vous prie, comme Je fais aussi, de nous faire part des speculations, inuentions, et experiences que vous sçauez touchant les Quintes, et tout
ce que vous auez pris la peine de coucher par escrit sur ce suiet. Nous ne manquerons pas de considerer aussi en suitte, la vibration des Ressorts (de quoy Monsieur Hook a desia fait quelques obseruations<note n="#3"/>) et le son des Corps durs et autres. Mais cela n'ira pas si viste, que nous n'ayions establi quelque Curatores<note n="#4"/>, ce que nous sommes sur le point de faire. Vous sçaurez toutes les circonstances de la compression que nous pretendons faire aussi tost que les experiences qu'on en a enuie de faire, seront completes. Mais Nous auons icy parmy nous Monsieur du Son, (celuy qui a fait le Batteau merueilleux à Roterdam) qui promet de nous faire voir l'air si fort comprimé qu'en le relaschant contre un morceau de bois, il le tournera en charbon. (C'est a dire y metra le feu) sçauoir si vous l'en croyez.</p>
<p>Je vous ay desia promis la description de l'instrument de Monsieur Hook qui sert pour mesurer la velocité de la descente des Corps et Je ne l'oublieray pas. C'est bien par la pendule qu'on en mesure le temps, et la pendule et le Corps qui tombe se laschent en mesme temps de la mesme facon presque, comme vous lauez experimenté, mais la plus grande artifice gist dans l'inuention qu'il y a de sçauoir marquer exactement l'instant que le corps touche la Terre, et cet instrument si Je ne trompe le marque iusque à 2‴. On poussera aussi cette experience tant qu'on peut. la pendule dont on sy sert est longue denuirons 9⅘ pouces, et bat les demiesecondes.</p>
<p>Ce que vous dites de l'aimant que vous auez veu chez Monsieur Rohaut passe encor de bien loin le nostre et c'est une des plus bigearres choses que J'aye encore veue ou ouije de l'aimant et merite bien d'estre consideree. On en parlera dans nostre Assemblee<note n="#5"/>, et peut estre y trouuera on bon de faire tailler quelque aimant en demi lune pour voir ce qu'en deuiendront les poles. J'ay le mesme sentiment que vous touchant la direction des Aiguilles touchees sur diuerses pierres ou sur differents endroits dune mesme pierre. Toutesfois il sera bon de le confirmer par l'experience.</p>
<p>Quant au mouuement de la matiere magnetique Je ne scay pas encor qu'en determiner. Mais ce n'est pas nostre fait d'entrer en debat touchant ces matieres. Monsieur le Docteur Charleton a trouué a redire a plusieurs choses que Monsieur le Docteur Willis a auancees dans son liure de Cerebro, ce qu'il a mis par escrit a l'instance de la Societé<note n="#6"/> et enuoyé au Docteur Willis; Nous ayant
entretenus sur les particularitez en faisant deuant nous l'Anatomie de quelques testes humaines (car nous auons des Corps pour anatomiser tant que nous en voulons) et en doibt faire un traitté<note n="#7"/>. Quant à ce traitte de Motu Musculorum Monsieur le Docteur Croon en est l'autheur.</p>
<p>Monsieur Siluius et moy auons parlé des chaises Roulantes sur ce que vous m'en mandez. mais ne sommes point encore resolus d'en demander le priuilege ce que nous ne negligerons pourtant pas quand il sera temps dy trauailler. Mais il y a apparence que nous ferons faire icy une autre sorte de chaise roulante tout a fait differente de celle de paris, que nous pourrons peut estre coucher dans la patente auec l'autre: ce que nous resoudrons dans peu de iours. Et si cette autre reussit icy, on en pourra aussi prendre le priuilege ailleurs. Je tascheray de vous faire sçauoir ce que vous desirez des verres de Monsieur Reeues, au plus tost. Il ne me reste plus rien a dire sur vostre lettre mais Je n'acheuerois pourtant pas sitost n'estoit que plusieurs interruptions m'ont (a laccoustumé) trainé iusqu'au moment qu'il faut acheuer parce que J'auois intention de vous dire a quoy nostre Assemblee sest occupee ces deux iours passez mais il faut le remettre a une autre fois. Aimez tousiours</p>
<div type="closer">
<p>Monsieur
<lb/>Vostre treshumble tresobeissant et plus affectionné seruiteur <persName key="mora019">R. Moray</persName>.</p>
</div>
</div>
<div type="para">
<p>A Monsieur Monsieur <persName key="huyg003">Christian Hugens de Zulichem</persName> A la Haye.
<lb/>β
<lb/>XII</p>
</div>
</body>
</text>
</TEI>
