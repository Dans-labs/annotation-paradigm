<TEI>
<teiHeader>
<meta type="id" value="0217"/>
<meta type="date" value="1655-03"/>
<meta type="sender" value="huyg003"/>
<meta type="recipient" value="colv001"/>
<meta type="senderloc" value="?"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="z0217">
<div type="opener">
<p><persName key="huyg003">Christianus Hugenius</persName> <persName key="colv001">Andreae Colvio</persName> Viro Clarissimo Eruditissimoque.</p>
</div>
<p>Mitto tibi manibus nostris elaboratum perspicillum, oculum scilicet illum quo diligens naturae scrutator carere non debet. hujus ope minutissimorum insectorum seminumque figuras subtilissimas et in germine ipso herbarum arborumque rudimenta inspectare poteris, cumque ad vos venerit Illustris Galliae Legatus<note n="#1"/> ipsi quoque spectanda exhibere. Constitutio tubi determinata est lineis circumductis, ad quas usque singulae partes perducendae sunt. lentem quoque majorem si quando exemeris pulveris habitu tuo detergendi gratiâ ut reponere in pristinum locum possis introrsus signum positum est. Inferior tubus vix quicquam à linea signata unquam dimovendus erit; superiorem vero illo manentem amplius extrahi licebit, ut majores
adhuc rerum imagines oculo offerantur, sed sciendum eo quoque minus lucidas effici. Causas mirabilis augmenti quod a vitris sic inter se adaptatis producitur explicare tibi cuperem, si per epistolam fieri posset. Caeterum de his integrum volumen, quo praeterea telescopiorum omnis generis demonstratio continetur, propediem edere spero tibique impertiri. Nunc ea mitto quae antehac evulgavimus exigua quidem mole sed ejus generis quae cito non conscribuntur imo ne leguntur quidem. Expectabo invicem quae ad longitudinum scientiam pertinent manuscripta<note n="#2"/>, et si quae alia Galilaei posthuma possides; restiturus cum tibi visum fuerit. Calthovio ingeniosissimo quod destinavi telescopium propterea non mitto, quod ipsum per hosce dies ad nos excursurum esse spem fecisti, commodius enim praesentem de usu instrumenti ejus quam per literas edocere possem. Veruntamen si necdum brevi adfuturum intellexero mittam illud confestius ut gravi debito tandem exsolvar. Credo eum, ubi duodecimpedalem tubum oculo admoverit atque ad lunam uti[?] astra direxerit, non ingratam operam nobis commodasse dicturum, facileque adduci posse ut tertiam paret laminam qua vicenum pedum longitudine perspicilla expoliamur. sic petitur coelum non ut ferat Ossan Olympus. Vale Vir Humanissime studijsque nostris et conatibus fave.</p>
<p><figure><graphic url="huyg003oeuv01ill131.gif"></graphic></figure><note n="#3"/></p>
</div>
</body>
</text>
</TEI>
