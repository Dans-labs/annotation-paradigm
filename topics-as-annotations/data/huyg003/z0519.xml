<TEI>
<teiHeader>
<meta type="id" value="0519"/>
<meta type="date" value="1658-09-27"/>
<meta type="sender" value="boul014"/>
<meta type="recipient" value="huyg003"/>
<meta type="senderloc" value="parij001"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z0519">
<div type="opener">
<p>A <placeName key="parij001">Paris</placeName> le <date>27. Septembre 1658</date>.</p>
<p>Monsieur</p>
</div>
<p>Je vous supplie de m'excuser si je n'ay fait aucune response a vostre precedente lettre, les affaires que j'ay eües, &amp; l'absence de Monsieur <persName key="carc010">Carcaui</persName> sont cause que je n'ay pu le faire, ny auoir aucun esclarcissement de luy, soit pour le nom de l'autheur, qui ne veut point estre cognu, comme ledit Seigneur Carcaui m'a cy deuant dit; soit pour l'estat de tous les problemes. Je scauray a son retour de la campagne ce qu'il pourra ou voudra m'en dire.</p>
<p>Je vous remercie de tout mon coeur de la part que vous m'auez faicte de l'inuention du centre de grauité des segmens du solide descrit par la cycloïde. Je la communicqueray a Monsieur <persName key="carc010">Carcaui</persName> &amp; je scauray de luy si quelquun la trouuee.</p>
<p>Je vous remercie aussi de vostre imprimé qui contient la description de vostre Horologe dont l'inuention est admirable; je le verray et l'estudieray des demain &amp; je rendray a Monsieur <persName key="chap002">Chapelain</persName> l'exemplaire que vous luy enuoyez.</p>
<p>Je vous donneray icy aduis, que Monsieur <persName key="medi012">le Prince Leopold de Florence</persName><note n="#1"/>, ma fait l'honneur de me faire donner aduis par Monsieur <persName>l'Abbé de Bonzi</persName><note n="#2"/> Resident de Monsieur le Grand Duc<note n="#3"/> en cette Court, qu'ils auoient trouué dans l'vn des cabinets de Son Altesse les 4. derniers liures des Coniques d'Apollonius Pergaeus qu'ils alloient faire imprimer.
Monsieur <persName>l'Abbé de Bonzi</persName> n'a pu me dire en quelle langue; mais comme sur cette faueur que m'a faicte Monsieur <persName key="medi012">le Prince Leopold</persName> de me faire donner cet aduis je luy escrit &amp; l'en ay remercié, j'ay supplié Son Altesse de me faire la grace de me faire scauoir en quelle langue il s'est trouué parmi les Manuscrits de Son Altesse Monsieur le Grand Duc; j'en auray response dans le 20. d'Octobre, &amp; je ne manqueray pas de vous faire scauoir ce que j'en auray appris.</p>
<p>Je vous conjure de mettre au plustost au jour vostre systeme de Saturne, afin que le public puisse jouir de vos jnuentions. Je vous suis tresobligé de la continuation
de vostre bonne volonté &amp; de la faueur qu'il vous plaist de me faire en me donnant des verres pour adjuster vne grande Lunette comme la vostre; j'en conserueray la memoire toute ma vie, &amp; la gratitude deüe a vn don si exquis; car je me recognois incapable de vous pouuoir rendre aucun seruice qui puisse egaler vne telle courtoisie.</p>
<p>Monsieur <persName key="goli002">Golius</persName> m'a faict aduertir par Monsieur <persName>Bigot</persName>, que lon voit l'estoile, qui se monstra en 1601. in eductione colli Cygni<note n="#4"/> qui fut obseruee par les Astronomes<note n="#5"/> de ce temps la, &amp; qui depuis estoit deuenue si obscure &amp; si peu apparente que je n'ay jamais pu la descouurir qu'auec les Lunettes. Jl est vray qu'elle paroist a present &amp; je la voy tres claire de la 3<hi rend="sup">e</hi>. grandeur. Jl y a 12. jours que regardant la constellation du Cygne je m'en apperceus, mais je ne fis pas dessus assez de reflexion. Jl y a lieu de croire que cette estoile se trouuant dans la voye lactee, la matiere lumineuse de cellecy se sera conglobee au tour de cette estoile, &amp; il est tres probable que cette voye lactee fournit la matiere a telles generations: nous en auons l'exemple en l'estoile de 1572.<note n="#6"/> &amp; en celle de 1604.<note n="#7"/> qui parurent dans cette belle escharpe lumineuse; &amp; je croy, autant que la cognoissance de l'homme peut s'asseurer, que la derniere Comete estoit de cette matiere, qui sortit par l'impulsion de quelque moteur de la voye lactee meridionale pour sen venir dans la boreale; &amp; la remarque est belle que si elle a continué son chemin, elle s'en est allee dans le lieu de l'estoile de 1572. Il faut considerer tous les jours cette estoile, qui n'est pas nouuelle, mais qui est deuenue plus lumineuse, &amp; obseruer si elle diminuera encores vne fois. Les Sieurs Claramontius<note n="#8"/>
&amp; Licetus<note n="#9"/> s'ils viuoient encores, que pourroient ils alleguer pour sauuer les opinions d'Aristote<note n="#10"/> de l'incorruptibilité &amp; ingenerabilité des cieux; &amp; que diront ceux qui le tiennent pour infallible dans les choses naturelles. Si nous auions la veue assez bonne je croy que nous verrions souuent des mutations dans le ciel. Je vous souhaitte tout bonheur &amp; je suis</p>
<div type="closer">
<p>Monsieur
<lb/>Vostre treshumble et tresobeissant seruiteur <persName key="boul014">Boulliau</persName>.</p>
</div>
</div>
</body>
</text>
</TEI>
