<TEI>
<teiHeader>
<meta type="id" value="0776"/>
<meta type="date" value="1660-09-03"/>
<meta type="sender" value="hein009"/>
<meta type="recipient" value="dati010"/>
<meta type="senderloc" value="denha004"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="z0776">
<div type="opener">
<p>Viro Clarissimo <persName key="dati010">Carolo Dato</persName> <persName key="hein009">Nicolavs Heinsivs</persName> S.P.D.</p>
</div>
<p>Postremis meis significabam, Vir Clarissime, Eustathii Divini libellum<note n="#2"/>, &amp; traditum mihi, &amp; a me Hugenio esse exhibitum, eumque iam responsum<note n="#3"/> parare. Ab illo tempore responsi huius editio promoveri non potuit, quod typographus totus occuparetur in absolvendis duobus aut tribus aliis libris<note n="#4"/>, quos Nundinis Francofurtensibus mox celebrandis prostare venales cupiebat. Post diem alterumque tamen defungetur hoc labore, &amp; Hugenianae Apologiae<note n="#5"/> manum admovebit, quam hoc mense ad Te mittendam fore non dubito, una cum Eustathiani libelli<note n="#6"/> nova editione: hunc enim suae defensioni censet addendum Hugenius, quod eius exemplaria apud nos non extent. Egit amicus noster causam suam, ut video, per literas Serenissimo Principi Leopoldo inscriptas<note n="#7"/>, &amp; paucis patrocinio causae suae defungitur, cum neget adversarii sui argumenta operosae refutationis indigere, qui de tuenda Telescopiorum suorum auctoritate sit potissimum sollicitus. Quare Patrem Ricciolum longe magis sibi formidandum opinatur, ad quem literas<note n="#8"/> daturus est, ut eius super Systemate suo Saturnio sententiam exploret. Accepi nudius tertius Parisiis a Ioanne Capellano, viro eximio, epistolam<note n="#9"/>, qua narrat Eustathii libellum iam in Gallias perlatum paucos
approbatores invenire. In Nasone meo lente omnino festinant typographi. Notae tomo primo a me additae, cum finem nunc spectent, maiorem diligentiam &amp; festinationem sperare me in posterum iubent operae, sic ut augurer Decembri mense omnia<note n="#10"/> absolvenda fore. Quando curae mihi erit, ut exemplaria confestim nonnulla Florentiam ad Te destinentur, inter amicos dividenda; quorum bina Viris nobilissimis Carolo Strozae<note n="#11"/> &amp; Andreae Cavalcanti<note n="#12"/>, meo nomine tunc tradas velim, quod illi studia haec mea pro viridi<note n="#13"/> ornaverint promoverintque; eorumque alter ex Bibliotheca sua instructissima membranas nonnullas Nasonis scripta complexas concesserit mihi utendas, alter Arte Nasonis Amatoria in membranis exarata me donarit. Obertus Gifanius<note n="#14"/> in Indice Lucretiano<note n="#15"/> locum Nasonis non unum castigat atque emendat ex vetustis codicibus, quibus sese usum affirmat. Nunc cum ex Gronovio nostro discam, Bibliothecam eius Oeniponti extare penes filium, loannem a Giffen<note n="#16"/>, sive Gifanium dictum, Ducis Oenipontini<note n="#17"/> Consiliarum, indagari a Te velim, ususne impetrari possit illorum, quae Obertus olim ex scriptis Ovidii Codicibus collegit, aut ipsarum etiam membranarum, si ipsae membranae penes haeredem etiamnum exstent: fucrunt enim praestantissimae notae codices illi. Si Oeniponti notum habes neminem, per Illustrissimum Virum Ioannem Friquetum<note n="#18"/> Caesaris apud nos Oratorem,
mox Viennam profecturum, rem tentabo: Iam enim secundae Nasonis editioni adornandae nonnulla coepi colligere<note n="#19"/>. Habui nuper literas a Langermanno<note n="#20"/> nostro, quibus nunciat salutasse se Reginam Christinam Hamburgi nunc viventem, meique mentionem non semel ab illa factam. Leidae multo tempore non fui: post dies tamen duos tresve illuc excurram, ut Golium super promissis Pythagoricis<note n="#21"/> urgeam, si possim, &amp; expugnem. Abfuit ille a Civitate iampridem, dum otium indulgent caniculares feriae; nunc tamen domum reversus esse dicitur. Habes hic epistolium, quod Clarissimo Cultellino<note n="#22"/> tradas velim. Ad Bigotium<note n="#23"/>, quem Romam iam profectum opinor, scribam proxime. Quantum ex Langermanni literis colligo, Vrbicii<note n="#24"/> exemplar Regina secum ex Italia avexit, Schefsero<note n="#25"/> tradendum: nihil igitur necesse, ut libellus denuo describatur. Intellexi nuper Patavii editum esse Oribasii in Aphorismos Hippocratis Graecum
commentariolum<note n="#26"/>, quem hactenus videre non potui. Henischium<note n="#27"/> in Procli spheram<note n="#28"/> cum Plinio, &amp; Pighii<note n="#29"/> Annalibus<note n="#30"/> seposui ad Te mittendos. Vellem de pluribus moneres, ut fasciculus confici posset. Vale &amp; me, quod facis, ama Tui longe studiosissimum.</p>
<div type="closer">
<p>Dabam <placeName key="denha004">Hagae Comitum</placeName> <hi rend="sc">mdclx</hi>. a die <hi rend="sc">iii</hi> Septembris.</p>
</div>
</div>
</body>
</text>
</TEI>
