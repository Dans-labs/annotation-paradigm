<TEI>
<teiHeader>
<meta type="id" value="1410"/>
<meta type="date" value="1665-05"/>
<meta type="sender" value="spin003"/>
<meta type="recipient" value="olde010"/>
<meta type="senderloc" value="?"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="z1410">
<div type="opener">
<p>Amice integerrime,</p>
</div>
<p>Paucis ante diebus amicus quidam epistolam tuam 28. Aprilis, quam à Bibliopolâ Amstelaedamensi, qui eam sine dubio à Domino Serrario acceperat, sibi traditam ajebat. Gavisus sum summoperè, quòd tandem ex te ipso intelligere licuit, te bene valere, tuumque erga me animum benevolum eundem atque olim esse. Ego sani, quotiescunque data fuit occasio, Domini Serrarum et Christianum Hugenium Zuylichemi Dominum, qui etiam te novisse mihi dixerat, de te, tuâque valetudine rogare non desii. Ab eodem Domino Hugenio etiam intellexi eruditissimum Dominum Boylium vivere, in lucem emisisse Tractatum illum insignem de Coloribus<note n="#2"/> Anglicè, quem ille mihi commodato daret, si linguam Anglicam callerem. Gaudeo igitur ex te scire, hunc Tractatum simul cum illo altero<note n="#3"/> de Frigore et Thermometris, de quo nondum audiveram Latinâ civitate donatos<note n="#4"/>, et publici juris factos. Liber de observationibus microscopicis<note n="#5"/> etiam penes Dominum Hugenium est,
sed ni fallor Anglicè. Mira quidem mihi de hisce microscopiis narravit, &amp; simul de Telescopiis quibusdam in Italiâ elaboratis<note n="#6"/>, quibus Eclypses in Jove ab interpositione Satellitum observare potuerunt, ac etiam umbram quandam in Saturno, tanquam ab annulo factam. Quorum occasione non satis possum mirari Cartesii praecipitantiam, qui ait causam, cur Planetae juxta Saturnum (ejus enim ansas Planetas esse putavit, fortè quia eas Saturnum tangere nunquam observavit) non moventur, posse esse, quòd Saturnus circa proprium axem non gyret, cùm hoc cum suis principiis parum conveniat, tum quia ex suis principiis facillimè ansarum causam explicare potuerat, nisi praejudicio laboraret, &amp;c.</p>
</div>
</body>
</text>
</TEI>
