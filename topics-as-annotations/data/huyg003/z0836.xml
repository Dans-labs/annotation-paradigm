<TEI>
<teiHeader>
<meta type="id" value="0836"/>
<meta type="date" value="1661-02-10"/>
<meta type="sender" value="huyg007"/>
<meta type="recipient" value="huyg003"/>
<meta type="senderloc" value="denha004"/>
<meta type="recipientloc" value="parij001"/>
<meta type="language" value="fr"/>
</teiHeader>
<text>
<body>
<div type="letter" id="z0836">
<div type="opener">
<p>A <placeName key="denha004">la Haye</placeName> le <date>10 Fevrier 1660</date><note n="#1"/></p>
</div>
<p>J'ay receu vostre derniere du 4<hi rend="sup">e</hi> au commencement de laquelle vous parlez du Sieur de St. Agate, duquel j'ay enfin eu mon liure apres le luy auoir fait demander
par deux fois. Il n'a point encore esté icy, et à moins de faire ce que j'ay fait probablement mon livre seroit encor à venir. Peu de temps apres qu'il fut arriué à Amsterdam, il fut nominé pour estre escheuin, comme en suite il l'a esté fait, cette affaire ayant esté preparée par son Pere<note n="#2"/> comme je croy auant qu'il partit d'icy ce qui luy estoit aisé par le moyen de Monsieur <persName>de Polsbrouck</persName><note n="#3"/>, lequel est fort de ses amys. Mon Pere est revenu de Cleue bien satisfait de l'acceuil qu'il y a receu, mais n'ira pas en Angleterre ou Monsieur l'Electeur envoye le Prince Maurice<note n="#4"/> et le Sieur Wyman<note n="#5"/> comme sans doubte mon Pere vous mande, et de mesme comment il a dessein de vous faire passer dans le dit païs pour y aller trouver ce Prince, chose dont je m' asseure que serez trescontent, deuant auoir occasion par là tant pour vous perfectionner dans la langue comme pour aller voir touts
ces faiseurs d'Almanacs et de lunettes d'approche, qui sont de vostre connoissance. Je suis tres aise d'entendre que la Mouchon est encores en estre, et tres fasché de ce que vous ne luy avez pas parlé ny rien dit de moy. Je fais estat maintenant que je scay qu'ell' est encor au monde de luy escrire un compliment par le prochain ordinaire pour l'asseurer du souvenir que j'ay de ses potages. Je ne doubte pas que n'ayez veu le nouveau Comete qui paroist icy depuis quelques jours du coste de l'Orient. Je me levay hier a 3 heures et montay par un grand froid au hault de nostre maison sans le pouvoir trouver, estant encore trop proche de l'horizon, mais depuis y estant retourné a 5. je le vis d'abord qui estoit desja esleué de quelque 30. degrés, et reconnoissable mesme sans lunettes d'approche, auec lesquelles je le puis voir de ma chambre à l'aise. Je l'ay veu avec les grandes que nous avons, mais par ce que sa lumiere est assez foible, je trouve qu' avec celles de cinq pieds on en decouvre tout autant de perfection qu'avec les autres. Je n'ay que faire de vous dire les particularités de mon obseruation par ce que je scay que vous en aurez fait par de là vous mesmes auec la lunette qu' avez emportée. Je vous diray seulement que cette nuict passée je croy que la moitjé des habitants de ce lieu a esté en campagne pour aller voir ce nouveau phenomene, et que depuis les trois heures jusques a ce qu'il a commencé à faire jour je n'ay pû dormir à cause du tintamarre que faisoyent les gens qui alloyent et revenoyent par la rue comme en procession. Il me tarde fort d'entendre quand et comment cette Comete vous est apparue, estant chose que je scay qu'il y a long temps que vous la desirez.</p>
<p>Des mariages dont je vous puis auoir escrit par le passé il ne s'en fait aucun jusques à present, mesmes plusjeurs de ces affaires qu'on croyoit bien avancées reculent plus qu'elles n'auancent comm' entr' autres celle de Margrietje<note n="#6"/> laquelle s'est terminée à ce que l'on dit par un refus, ou quelque chose de bien approchant, le Caualier<note n="#7"/> pourtant continue tousjours ses visites et ne quitte pas encore la partie, tellement que je ne scay ce qu'il en faut juger. Drost fait tousjours la cour à la cadette avec grand empressement, mais je doubte pourtant beaucoup du succes. de l'affaire de Flodorp on parle avec quelque certitude, mesme chez la fille, et l'on dit qu'il s'est donné des promesses de costé et d'autre. Je vous prie de voir les pieces de Callot qu'a le Blond, et si lon en pourroit auoir une a deux a bon marché, car à moins de cela il vaudra mieux de les laisser là, mandez moy aussi un peu quels desseins d'Italie il a et s'ils vous semblent bien bons. Adio.</p>
</div>
<div type="para">
<p>A Monsieur Monsieur <persName key="huyg003">Huijgens de Zulichem</persName> à Paris.</p>
</div>
</body>
</text>
</TEI>
