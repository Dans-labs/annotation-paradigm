<TEI>
<teiHeader>
<meta type="id" value="2756"/>
<meta type="date" value="1692-06-09"/>
<meta type="sender" value="huyg003"/>
<meta type="recipient" value="stei045"/>
<meta type="senderloc" value="?"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="z2756">
<div type="opener">
<p>Viro Eruditissimo Ornatissimoque Dn<hi rend="sup">o</hi> <persName key="stei045">Jo. Georgio Steigerthal</persName> <persName key="huyg003">Chr. Hugenius</persName> S.P.</p>
</div>
<p>Quod et Hagae et in hoc suburbano meo frustra me quaesiveris optime Steigerthali permoleste tuli. Libenter enim te ante multum vidissem deque tuo in Italiam itinere collocutus essem, quam mihi invisere nescio qua infelicitate mea nunquam contigit. Fecisti vero pro humanitate tua cum literis hic relictis discessum tuum ignorare me noluisti operamque tam prolixe obtulisti. Itaque gratias ago, ac tibi ut feliciter eveniat peregrinatio ista salvusque inde revertaris ex animo precor. Spero autem reditum per Hollandiam nostram iter fore, ut de rebus quam plurimis te narrantem audire liceat. Nescio an omnes Italiae regiones pervagari statueris. Quodsi Venetiam adis reperies ibi D. Alberghettum<note n="#1"/> qui paucis ante annis hac transiens scientiarum optimarum se studiosissimum ostendebat, deque Patrui sui<note n="#2"/> machina astronomica multa mihi referebat quam ipsius opera inspicias velim. Florentiae si D. Vincentius Viviani<note n="#3"/> in vivis est ei significes plurimi ipsum ac scripta ejus a me fieri tum mathem. tum quae cum posthumis Galilei opusculis edidit, quae cum mihi Parisijs agenti misisset<note n="#4"/> malevolorum quorundam opera intercepta biennio post demum reddita fuere. Multum vero ipsi ob elogium
praeclarum opellae nostrae praebitum me debere sciat. Interrogabis porro an non epistolarum Galilaei vel earum quas undique a viris doctis Galilaeus accepit quicquam posthac lucem visurum sit, in quo vir Illustris Maliabeccius<note n="#5"/> operam perutilem haud dubie praestare posset. Romae Illustriss. principem Marcum Antonium Borghettum<note n="#6"/> videbis, artium omnium, ac Philosophiae naturalis amantissimum earumque patronum unicum, quem aliquot abhinc annis cum hac iter faceret, cognovisse honori mihi duco. Idem virum Clarissimum Acd. Auzotium plurimum
diligebat, quem non ita pridem fato concessisse ferebant<note n="#7"/> quod si verum est (nam postea dubitari intellexi) doctissima ejus commentaria in Vitruvij libros ab interitu vindicari omnium Eruditorum interest<note n="#8"/>: Porro et hoc Romae inquiras rogo quodnam sit Campani microscopium quod in Lipsiensibus actis memoratur<note n="#9"/>, an non e binis lentibus compositum sit et an amplius quid praestet prioribus ab eodem artisice profectis.</p>
<p>Si Neapolim usque excurris, quaeres an vivat Vir Nob. Monfortius<note n="#10"/> quem ex unico licet Specimine matheseos egregrie peritum cognovi.</p>
<p>Porro libros mathematicos si quos probari invenies eorum exemplar mihi nisi grave est emito, inter caeteros vero Torricelli opera<note n="#11"/> libellum non magnum quem dum quaesitum nunquam hic venalem reperi. Est et Eschinardi Jesuitae<note n="#12"/> opusculum ubi de motu ex impulsu corporum agitur et de pendulorum agitatione, quem frustra quoque hic quaesivi. Uteris in his et tuo et aliorum hominum eruditorum judicio. Spero has Amstelodami priusquam discedas tibi redditum iri. Vale Vir Praestantissime, nosque incolumis revise.</p>
</div>
</body>
</text>
</TEI>
