<TEI>
<teiHeader>
<meta type="id" value="0490"/>
<meta type="date" value="1658-06-13"/>
<meta type="sender" value="huyg003"/>
<meta type="recipient" value="boul014"/>
<meta type="senderloc" value="?"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z0490">
<div type="opener">
<p><date>13 Jun. 1658</date>.</p>
<p>Monsieur</p>
</div>
<p>Vous scauez, puis que Monsieur l'Ambassadeur a pris la peine de vous en escrire, que je suis deuenu sollicitant en France pour obtenir Priuilege de ma nouuelle invention d'Horologe. luy mesme nous asseura aussi avant hier que vous aviez desia formè une requeste pour cest effect. Ce qu'ayant appris je me suis trouuè obligè de vous rendre graces de ce que vous avez la bontè de vous employer dans cette affaire, et de vous prier d'y continuer avec le mesme soin et la mesme affection: au moins si tant y a qu'il vous semble que nous y pourrions reüssir. ce que je vous prie sur tout de me mander. Il est vray que j'ay estè longtemps sans songer à me preualoir de mon invention en cette maniere, et ne m'en serois jamais avisè sans la suggestion de quelques amis, qui soustienent qu'il m'est autant permis d'en tirer de l'auantage si je puis comme autrefois a Thales de faire monopole d'Olives, pour monstrer que quand il vouloit sa science ne luy estoit pas infructueuse. Je vous envoyeray bien tost la description de mon Horologe imprimèe avec la figure, laquelle vous plaira pourtant de tenir secrette jusques a ce que l'affaire sera
reussie d'un costè ou d'autre. Quoy qu'il en arrive je ne laisseray pas de satisfaire à vostre curiositè en vous faisant auoir des verres de lunettes puis que Monsieur <persName>Jannot</persName> m'a assurè de vostre part que l'enuie ne vous en est pas passee, apres que vous estes retournè a la vostre du Grand Duc. J'aurois beaucoup de joye de vous les pouuoir donner moy mesme, en vous voyant de retour en ce pais. ce que quelques uns me font esperer. Vous me direz si je les dois croire. Et serez tousjours assurè que je suis veritablement</p>
<div type="closer">
<p>Monsieur</p>
</div>
</div>
</body>
</text>
</TEI>
