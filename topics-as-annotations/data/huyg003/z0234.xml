<TEI>
<teiHeader>
<meta type="id" value="0234"/>
<meta type="date" value="1655-09-23"/>
<meta type="sender" value="huyg007"/>
<meta type="recipient" value="huyg003"/>
<meta type="senderloc" value="denha004"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z0234">
<div type="opener">
<p><date>22 Sept. 1655</date>.</p>
<p>Mon frere,</p>
</div>
<p>Depuis vostre derniere de Tours<note n="#1"/> je n'ay rien eu de vous. Quand vous serez de retour a Paris, il faut que nous establissions nostre correspondence un peu mieux. Des que vous y serez j'ay deux choses a vous requerir. La premiere est de scauoir un peu ce qu'est devenue Mademoiselle Mouchon<note n="#2"/>, ou elle demeure, et quelle vie elle fait. Tassin vous enseignera le logis, et je m'asseure que je ne suis pas encore si fort hors de son souvenir qu'elle ne soit bien aise d'entendre parler de moy. La seconde priere est, qu'il vous plaise me receuillir quelques petits airs nouveaux et gays tels comme les filles les ayment les plus, car c'est pour cette sorte d'animaulx que je les demande. depuis environ un mois j'ay fait connoissance avec des demoiselles Angloises dont vous ne connoissez apparemment pas le nom, et j'y vay assez souvent en partie pour la conversation, partie afin que je ne mente point, pour fortifier mon Anglois que j'apprens de Doctor Cate<note n="#3"/> depuis quinze jours. Ces creatures la ne me laissent point en paix et a tout moment me demandent des nouvelles chansons comme si j'en faisois moymesme, ou qu'il en creût dans nostre jardin; en sorte que je me suis engagé de leur en procurer par vostre moyen. Si le frere Louis estoit homme de musique je scay bien qu'il seroit ravy d'obliger des beautés Angloises. Raillerie a part si vous pouvez m'en trouver quelques unes je vous en scauray beaucoup de gré. La nuict du Samedy passé l'on a mis en prison le Sieur van
Ruijven<note n="#4"/> avec Mademoiselle sa semme, et un certain garçon<note n="#5"/> qui servoit de Clercq au Pensionaire de Wit<note n="#6"/> et tenoit soubs luy <hi rend="i">het Register vande Secrete</hi>
<hi rend="i">Resolutien</hi>. On accuse ce dernier d'auoir descouvert et subministré quelques unes de ces secrettes resolutions<note n="#7"/> au premier, lequel en suite les auroit envoyées à ceux de la Province de Frise dont il se qualisie Agent, et au Prince Guillaume de Nassau, qui est maintenant icy. On dit que l'affaire a esté descouverte sur ce que ledit Prince dans un discours se seroit plaint de quelque chose qui auroit esté dite et faite contre luy dans l'Hollande<note n="#8"/>, laquelle ces Messieurs croyoyent estre tres-secrette, et que d'abord ils soupçonnerent ce Clerq, lequel incontinent advoua le tout, et noircit en mesme temps van Ruijven. Ce serviteur du Pensionaire selon toute apparence n'en sera pas quite a moins de recevoir quelque grand et notable desplaisir en sa personne, mais van Ruijven ne court pas le mesme hasard. Madame de Treslong<note n="#9"/> est malade a l'extremité. Le Cousin Huygens<note n="#10"/> est a Bolduc depuis quelques quinze jours pour attendre sa mere<note n="#11"/> qui vient de Spa et est tombée malade a Maestricht; il loge chez le Cousin Bergaigne et y fait comme par tout ailleurs, le
diable à quatre. Ie vous prie de me mander si a Paris vous n'avez pas veu quelque piece de nostre mestier des lunettes d'approche. Adieu.</p>
<div type="closer">
<p>A <placeName key="denha004">la Haye</placeName> le <date>23 Sept. 1655</date>.</p>
</div>
</div>
</body>
</text>
</TEI>
