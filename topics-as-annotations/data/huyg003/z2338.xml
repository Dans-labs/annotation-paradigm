<TEI>
<teiHeader>
<meta type="id" value="2338"/>
<meta type="date" value="1684-06-05"/>
<meta type="sender" value="cass021"/>
<meta type="recipient" value="huyg003"/>
<meta type="senderloc" value="parij001"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z2338">
<div type="opener">
<p>A <placeName key="parij001">Paris</placeName> ce 5.<hi rend="sup">e</hi> Juin<note n="#2"/>).</p>
<p>Monsieur</p>
</div>
<p>J'ay leu auec beaucoup d'attention vostre nouuelle Astroscopie<note n="#3"/> que vous m'auez fait l'honneur de m'enuoyer, dont ie vous rends mille graces. J'ay admiré la facilité auec laqu'elle vous vous seruez de grands verres sans tuyau pour les obseruations des astres, y adressant par vn fil simple vostre obiectif, qui se tient parallele a l'oculaire autant qu'il est necessaire, et a la distance que leurs foiers demandent, remediant aussi a l'inconueniant cause par la lumiere externe. Il ne faut point douter que cette maniere ne soit praticable et vtile, puis qu'elle vous a serui aux obseruations, qui s'accordent auec celles que i'ay faittes icy. Mais comme cett' obseruatoire est exposé au moindre vent qui souffle, ie n'ay pas eu depuis que i'ay receu vostre traitté vne nuit assez tranquille, pour tenir le fil bande vniformement, comme il seroit necessaire pour la direction et pour la parallelisme des verres, ce qui me fait iuger que le lieu ou vous obserues soit plus a l'habry du vent.</p>
<p>J'auois songé de me seruir pour ce dessein d'vne monstre d'horloge qui fit vn tour en 24 heures placée sur le plan de L'equinoxial, qui au lieu de l'Eguille eust vn plan perpendiculaire representant le cercle horaire, et diuisé par les degrez de declinaison montrez par vne hallidade qui postat<note n="#4"/> le tuiau de l'obiectif, de sorte qu'on le puisse addresser a l'astre selon la declinaison donnée, et l'arrester en cet estat sur le plan du cercle heraire<note n="#5"/> afin que le mouuement de l'horloge luy fisse suiure l'astre dans la reuolution journaliere uers l'cocident, et faire couler cette machine par vne coulisse perpendiculaire a l'horizon, de la maniere que vous faittes hausser et baisser vostre objectif et nous icy les tuyaux des lunettes. Vostre fil et vostre lanterne pourroient encore seruir icy pour se tenir au foier de l'obiectif ou a peu pres, quoy que ie me suis serui d'vn autre maniere pour le mesme effect.</p>
<p>Je n'ay pas l'aissé de me seruir des grands verres de Mons.<hi rend="sup">r</hi> Campani le mois de mars et d'Auril passe sans autre machine pour des nouuelles obseruations, que ie ne veux pas differer de vous communiquer.</p>
<p>Ayant trouué par le Calcul que l'on pouuoit voir saturne a son passage par le
meridien, mettant le verre de 100 pieds a la fente de la Tour orientale de l'obseruatoire en regardant de la Cour du coste de septentrion, ie m'aprestay pour l'obseruer a ce passage. Je fis vn pupitre dont le plan estoit incline a l'horison autant que la hauteur Meridienne de Saturne demandoit, afin que les rayons de cet astre luy fussent perpendiculaires a son passage par le meridien, et l'ayant percé par vne ouuerture ronde qui conuient a ce verre, ie le luy mis dessus, et ie le place a la fente de la Tour. Je mis le Tuyau de L'obiect<note n="#6"/> sur vn pied qui porte vn genou, pour le pouuoir tourner de tout costé, et a vn cric, qui le hausse et le baisse iusqu'a deux pieds. Je le portay a l'endroit ou j'auois calculé qu'il falloit se placer pour estre au foier du verre obiectif. Je receus sur une feuille de papier l'image de saturne que l'obiectif y formoit tres distinctement comme il faisoit aussi celle du cour du lion, et mouuant le papier iusqu'a ce que l'jmage de saturne fut a vn des angles, i'y approchay l'oculaire monte sur le pied le haussant et baissant par le cric comme il falloit, de sorte que le papier estant osté l'image tomboit sur l'oculaire, que j'auois la Commodité d'adresser vers l'obiectif, et de l'auancer ou reculer vn peu Jusqu'a ce que ie visse saturne distinctement. Je taschois de le suiure dans son mouuement a occident, auancant le pied qui se porte aisement d'vne main vers l'orient, et faisant tourner le Cric pour le hausser quand il falloit. Je le pouuois uois voir pendant vn quart d'heure, auec asses de nettete sans rien changer a l'inclinaison de l'obiectif. il est vray qu'en transportant le pied ie le perdois souuent de sorte qu'il falloit de nouueau receuoir l'image sur le papier pour le trouuer de nouueau.</p>
<p>J'ay esté assez heureux pour decouurir par ce moyen des nouueaux astres autour de saturne comme vous verres par lessay des obseruations que ie mets icy sans en tirer toutes les consequences que vous aurez le plaisir de tirer de vous mesme<note n="#7"/>.</p>
<p>Le 21<hi rend="sup">e</hi> de mars a 10. h. du soir vostre satellite et l'interieur des miens estoient
<figure><graphic url="huyg003oeuv08ill120.gif"></graphic></figure>
proche des plus grandes opposees, et entre eux et saturne Il y auoit deux estoilles beaucoup plus petites dans la ligne droite des anses de saturne, ce qui fait iuger qu'ils pourroient estre deux autres satellites.</p>
<p>Le 4<hi rend="sup">e</hi> Auril a 9. h. du soir. Le peu de temps que j'eus pour obseruer ne me
<figure><graphic url="huyg003oeuv08ill121.gif"></graphic></figure>
permit pas de m'assurer entierement si celuy qui etoit a gauche plus proche de saturne n'estoit pas double comme il paroissoit, ou simple.</p>
<p><figure><graphic url="huyg003oeuv08ill122.gif"></graphic></figure></p>
<p>On n'a Jamais veu des satellites si proche de saturne que dans ces deux obseruations; toute mon attention fut employé a les Considerer dans le peu de temps que J'eus, sans faire beaucoup de reflexion aux autres.</p>
<p>Apres ces obseruations Saturne passant par le meridien dans le crepuscule ie n'ay peu les continuer plus long temps, et l'incommodité d'vn rume, qui a esté icy presque vniuersel m'a empesché de m'exposer a l'air aux autres heures, autant qu'il auoit fallu pour obseruer saturne dans vne situation plus difficile.</p>
<p>Le verre de cent pieds dont ie me suis serui est de sept poulces et demy en diamettre, et porte au Ciel l'ouuerture de 5. poulces. Celuy de 136 pieds est de huict poulces en diametre, il porte l'ouuerture de 6 p. ½ ie ne l'ay pas encore esprouue au Ciel, mais par les essais faits a terre il me semble le plus excellent.</p>
<p>Nous auons veu depuis le 5. jusqu'au 17.de may vne tache considerable dans le soleil, qui est retournée le premier de Juin conuertie en facule a l'endroit ou J'auois calculé qu'elle deuoit paroistre<note n="#8"/>.</p>
<p>Mons<hi rend="sup">r</hi> <persName>Gallet</persName><note n="#9"/> dans vn escrit qu'il a donné au journal a tache d'expliquer l'apparence de l'anneau de Saturne par vne reflexion. Comme il est vn de mes intimes amis i'ay tache de luy demonstrer que cette explication ne peut pas subsister et que vostre sisteme est l'vnique qui represente les apparences de la maniere plus simple et plus naturelle</p>
<p>Je suis</p>
<div type="closer">
<p>Monsieur
<lb/>Vostre treshumble et tresobeissant seruiteur <persName key="cass021">Cassini</persName>.</p>
</div>
</div>
</body>
</text>
</TEI>
