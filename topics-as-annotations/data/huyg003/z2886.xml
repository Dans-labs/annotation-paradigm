<TEI>
<teiHeader>
<meta type="id" value="2886"/>
<meta type="date" value="1694"/>
<meta type="sender" value="huyg003"/>
<meta type="recipient" value="bart049"/>
<meta type="senderloc" value="?"/>
<meta type="recipientloc" value="?"/>
<meta type="language" value="la"/>
<meta type="link" value="2885"/>
</teiHeader>
<text>
<body>
<div type="letter" id="z2886">
<p>non missa</p>
<p>&nbsp;</p>
<p>In Daniam profecturus comes de Monreau celeberrimi Duquesnij filius olim apud Gallos Classium Praefecti, hasce a me exegit, quibus aditum ad Te pararet, de cujus ingenio ac singulari in rebus mathematicis peritia saepe me narrantem audijsset. Agnosces facile egregiam viri indolem ac ingenuitatem, quas paucis his annis quibus apud nos egit ita mihi probavit, ut non possem non eum amare plurimum atque in amicorum numero habere. Cum patri suo comes omnia Europae maria obierit sitque rei maritimae et navalis architecturae intelligentissimus, saepe de his inter nos sermo fuit, tum vero praesertim de Itineribus in Regiones adhuc incognitas suscipiendis, in quorum meditatione continue occupatum reperi, quibusque et ipse ita faveo, ut nemo magis.</p>
<p>Sed hoc tempore belli gravissimi cum non exspectandum sit ut vel Ordinum nostrorum vel Indicae Socitatis auspiciis tale quid inceptetur putabat Vestro Regi<note n="#3"/> qui pace fruitur, facilius utiliusve id suaderi posse. Audies de his ipsum Duquesnium, et quam in partem eam Expeditionem suscipi vellet. Narrabit quoque de novo meo conatu ad inveniendas mari Longitudines, unde non parum auxilij sibi pollicetur si quando haec ejusmodi obvenient sed ne festina credere. Sum enim in eo demum ut novi cujusdam horologij equabilem motum experiar<note n="#4"/> quod melius multo quam pendula navis jactationem perferet. Etsi et Pendulorum jam bis a nostratibus captum sit experimentum satis felici successu<note n="#5"/>.</p>
<p>Semel<note n="#6"/> iterumque<note n="#7"/> ad Te literas dedi ab eo tempore cum hac transieres<note n="#8"/>, Librumque<note n="#9"/> misi<note n="#10"/> de Luce et Gravitate Gallice Scriptum quem an acceperis,
adhuc ignoro ac vereor literas tuas casu aliquo intercidisse, quod hujus saltem amici mei opera cognoscam.</p>
</div>
</body>
</text>
</TEI>
