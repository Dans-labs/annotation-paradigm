<TEI>
<teiHeader>
<meta type="id" value="1570"/>
<meta type="date" value="1667-01-06"/>
<meta type="sender" value="huyg001"/>
<meta type="recipient" value="colb012"/>
<meta resp="corpus" type="senderloc" value="denha004"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z1570">
<div type="opener">
<p>6 janvier 1667.</p>
<p>Monsieur,</p>
</div>
<p>Je viens de scauoir par lettre<note n="#1"/> de mon fils<note n="#2"/> comme il aurait pleu au Roij se souuenir de moij en sa bonté Royale que je n'aij jamais esté ni ne seraij jamais capable de meriter. La satisfaction que j'ij trouue, Monsieur, ne part, grace à Dieu, nij de disette qui m'incommode, ni d'auarice qui me tente. La grace que me faict Sa Majesté de me sauuer du reproche des medisans en ce qu'elle daigne me traicter de mesme qu'elle a accoustumé de faire ceux dont la negociation ne luij a pas depleu, c'est Monsieur, une faueur que j'estime a si haut prix, que je ne trouue point de paroles qui puissent dignement expliquer le ressentiment que j'en aij. Si vous aviez la bonté, Monsieur, de vouloir representer cela par occasion à Sa Majesté ce seroit le comble de tant de faueurs dont il vous a pleu m'honorer, et les miens, mesme en ceste derniere concurrence, dont je sçaij bien que je vous suis redeuable tres particulierement. Je vous supplie tres-humblement, Monsieur, de m'accorder ceste grace, et d'auoir aggreable les instances que mon fils
aura l'honneur de vous en faire de bouche, quand l'occasion s'en presentera. Si j'estois si heureux que d'en rencontrer ou j'eusse moijen de vous donner de plus fortes preuues de ma treshumble devotion a vostre service, j'ose vous asseurer, que je m'ij prendrois en sorte que vous ne me refuseriez point l'honneur de me croire &amp;c.</p>
</div>
</body>
</text>
</TEI>
