<TEI>
<teiHeader>
<meta type="id" value="0773"/>
<meta type="date" value="1660-08-26"/>
<meta type="sender" value="chap002"/>
<meta type="recipient" value="huyg003"/>
<meta type="senderloc" value="parij001"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z0773">
<div type="opener">
<p>Monsieur</p>
</div>
<p>il n'y a pas moyen de s'empescher de vous escrire apres auoir leu le Liuret<note n="#1"/> dEustachio de Diuinis sur vostre Systeme de Saturne. Je me doutois tousjours bien que cette Montagne ensanteroit vne souris, et en vous attaquant il ma moins surpris quil ne ma fait rire. Mais le principal Assaillant n'est pas celuy qui est entré sur les rangs. Il n'a serui que de couuerture au Docteur<note n="#2"/> qui a fort pauurement imaginé qu'il establiroit sa reputation sur la ruïne de la vostre. Cette presomption n'est digne que de la propre ferule dont il chastie les incongruités de ses grimaux. L'interest qu'Eustachio a dans ce proces n'est autre que d'empescher que vos descouuertes ne desachalande sa boutique et ne descrie les lunettes qu'il fait, lesquelles il maintient meilleures que les vostres, d'où il tire vne consequence que puisque les siennes ne font point voir dans le Ciel ces phases qui vous y apparoissent par les vostres il faut de necessité que les vostres soient fausses, et que ce que vous dites sur leur foy ne soit pas vray; Sophisme dont il ne faut pas grande subtilité d'esprit pour en desmesler la fallace. Car supposant ses lunettes du moins aussi bonnes que les vostres il conclut qu'elles leur sont preferables par ce quelles sont plus longues dvn pied ou deux comme si la seule longueur suffisoit pour cela, et que la bonne ou mauuaise fabrique des verres ne fist pas l'essentiel de leur perfection ou de leur imperfection. Aussi son attaque est elle friuole et il fa falú soustenir pour l'empescher d'estre dabord repoussée par vn Systeme de nouuelle inuention que ce galant homme assure qui satisfera auec facilité aux diuerses apparences de cette Planette
bizarre. Et je vous<note n="#3"/> que sur cette vanterie je suspendis mon esprit pour Quid dignum tanto ferret promissor hiatu. En le lisant toutesfois j'eus honte de mestre attendu a quelque chose. Ces cinq Lunes les superieures desquelles estoient lucides, et les inferieures incapables de reflechir la lumiere me semblerent vne chimere des plus monstrueuses sans aucun vestige naturel qui pust appuyer ce songe dvn veillant qui a plus de soin de se contenter que de contenter les autres: Cest à dire que cela se destruit tout seul et n'a pas besoin pour tomber quon luy donne le moindre bransle, et vous vous en desferes en vous jouant. Vous en pouues neantmoins tirer profit pour l'inuisibilite du limbe de vostre Anneau par la supposition de ces lunes tenebreuses que Dieu, dit il, peut auoir créées d'vne telle matiere que sans cesser destre opaques elles ne reflechiront point la lumiere. Et c'est dommage que cet Autheur n'est de plus grand poids pour vous pouuoir preualoir de sa concession en faueur de ce limbe que vous supposés aussi qui ne reflechit point la lumiere, ce qui est cause quon ne le voit point en certaines situations. Nostre excellent Amy<note n="#4"/> me mande que vous y respondés<note n="#5"/>. J'en suis aise principalement pource que cela vous donnera lieu d'illustrer dauantage vostre doctrine sil vous est venu de nouuelles pensées dessus, ou dautres objections a resoudre. Nous attendons auec bien autant d'impatience le Traitté de lhorloge a pendule amplifie<note n="#6"/>, que vous aurés apparamment acheue durant le temps qui
vous est reuenu de bon par le retardement du voyage de Messieurs vos Ambassadeurs. Vous aures bientost Monsieur Boulliau a la Haye<note n="#7"/> mais vous ne ly retiendres guere par ce qu'il medite vne course vers Monsieur heuelius. Si vous persistés dans le dessein du vostre vous contenteres bien des gens et plus que personne moy qui suis auec passion</p>
<div type="closer">
<p>Monsieur
<lb/>Vostre treshumble et tresobeissant seruiteur <persName key="chap002">Chapelain</persName>.</p>
<p>De <placeName key="parij001">Paris</placeName> ce <date>26. Aoust 1660</date>.</p>
</div>
</div>
<div type="para">
<p>A Monsieur Monsieur <persName key="huyg003">Christianus Huggens</persName>. A La Haye.</p>
</div>
</body>
</text>
</TEI>
