<TEI>
<teiHeader>
<meta type="id" value="0695"/>
<meta type="date" value="1659-12-18"/>
<meta type="sender" value="chap002"/>
<meta type="recipient" value="huyg003"/>
<meta type="senderloc" value="parij001"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z0695">
<div type="opener">
<p>Monsieur</p>
</div>
<p>Je ne scay si j'ay fait vn equitable jugement de vostre Systeme Saturnien dans les actions de graces que je vous rendis<note n="#1"/> il y a quelque temps dvn present si considerable; mais je scay bien que je le fis sincere et que ce que je vous en manday estoit mon veritable sentiment. J'ay plus d'impatience que vous de voir quel aura esté celuy des Astronomes habilles et desinteressés pour reconnoistre si je me seray rencontré auec eux, et si mon hazard aura esté aussi seur que leur art. Jusqu'icy je n'y ay point encore de scrupule qui me face changer d'opinion, et quoy que cet anneau autour de ce Globe soit vne chose asses hardiment imaginée et asses peu ordinaire dans les termes de la Nature, estant neantmoins la seule machine par laquelle on peut rendre vne parfaitte raison de ces bizarres apparences, je me sens insensiblement porter a le croire aussi vray ou du moins aussi vraysemblab e que commode pour leur explication. Vous ne me laisseres pas ignorer s'il vous plaist ce quon vous en aura escrit pour l'approuuer ou pour l'improuuer, parce que
mayant fait lhonneur de me mettre en cause je dois en bonne justice auoir communication des Pieces du Proces. Au reste vostre Vranie<note n="#2"/> est fort heureuse dauoir vn Chantre domestique<note n="#3"/> qui la scait si bien celebrer. Ses vers mont paru si beaux que je les aurois creus de Pontan<note n="#4"/> si Pontan eust vescu de nostre Age. Monsieur Heinsius m'en parla dans sa derniere tresauantageusement et vous scaués qu'il n'est pas flateur et que laffection ne luy augmente pas les choses. Pource que j'auois espere trouuer de plus dans vostre Systeme ce nestoit pas tant ce qui regardoit les habitans possibles de cette Planette que sa Theorie et ses diuers respects à legard des autres Corps qui composent le Monde, comme <persName key="kepl901">Kepler</persName><note n="#5"/> par exemple la fait de Mars et de la Lune. Jadmire que les bons Peres sappriuoisent a l'hypothese du Mouuement de la Terre et le souffrent passer chés vous sans opposition. Mais je crains que cette tolerance là ne soit pas generale et que pour vn qui fermera
les yeux il y en ait cent qui les ouure grands pour y trouuer matiere d'excommunication<note n="#6"/>. Nous verrons ce que ce Pere<note n="#7"/> dira de Rome et des Mathematiciens de ces quartiers la. Je suis scandalize du silence de ce Prince Hethrurien. Personne n'estoit plus oblige que luy a vous tesmoigner sa gratitude et a vous louer de vostre admirable trauail. Cela va sur le conte du Seigneur Carlo Dati qui a mon auis n'y a pas agy auec le zele et la diligence quil deuoit. Puisque Monsieur Boulliau qui est si soigneux de vostre gloire na trouue que de legeres objections a faire a vostre Systeme, eclairé quil est, il y a apparence que d'autres n'y en trouueront pas de fortes, et je tiens desià vostre Ouurage pour estably.</p>
<p>Je vous eusse plustost respondu sur cette Obseruation des Sept Parelies<note n="#8"/> du Pere Scheiner a Rome en 1630. Mais j'attendois tousjours ce que nous en manderoit l'homme<note n="#9"/> de feu Monsieur <persName key="gass001">Gassendi</persName> qui est a Lion.
Vous aurés auec cellecy l'extrait<note n="#10"/> de sa lettre a Monsieur de Monmor touchant cette matiere. Je suis marry de nauoir pu satisfaire plustost a vostre desir. Cette Dioptrique sera vne Entreprise de grand eclat puisqu'elle doit monstrer les defaux de celle de feu Monsieur Descartes. Je vous rens mille graces de vos offices aupres de Monsieur de Thou et vous en demande la continuation. Cest vn des hommes du monde pour qui j'ay le plus destime. Je suis auec beaucoup de passion</p>
<div type="closer">
<p>Monsieur
<lb/>Vostre treshumble et tres obeissant seruiteur <persName key="chap002">Chapelain</persName>.</p>
<p>De <placeName key="parij001">Paris</placeName> ce <date>18. Decembre 1659</date>.</p>
</div>
</div>
<div type="para">
<p>A Monsieur Monsieur <persName key="huyg003">Christianus Huggens</persName> Gentilhomme Hollandois A la Haye.</p>
</div>
</body>
</text>
</TEI>
