<TEI>
<teiHeader>
<meta type="id" value="1069"/>
<meta type="date" value="1662-10-13"/>
<meta type="sender" value="peti033"/>
<meta type="recipient" value="huyg003"/>
<meta type="senderloc" value="parij001"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z1069">
<div type="opener">
<p>A <placeName key="parij001">Paris</placeName> Le 13 Octobre 1662.</p>
<p>Monsieur</p>
</div>
<p>Jay este bien ayse dapprendre par celle que vous mauez fait l'honneur de Mescrire<note n="#1"/> &amp; par celle<note n="#2"/> de Monsieur vostre frere que nos lunettes ne vous semblent pas Mauuaises et Je ne doute point que si Jauois d'excellente Matiere Je nen pusse encores faire de Meilleures, estant asseuré pour mon particulier par quantité dexperiences que la figure nous est plus aysee a donner que la Matiere nest facile a rencontrer auec toutes les qualitez quil faut pour rapporter nettement les especes<note n="#3"/>, ayant obserué auec des microscopes tant djnegalitez dans le Corps des Cristaux artificiels &amp; naturels que je puis rendre raison pourquoy ces derniers ne valent rien pour les grandes lunettes &amp; pourquoy la plus part des autres y manquent. mais de scauoir dou vient le deffault des Cristaux de verrerie si cest de la Cuisson ou du Meslange des drogues &amp; des sels ou de la recuitte ou de quelque autre mauuaise facon des ouuriers ou de la fournaise mesme, cest ce que Jignore &amp; il me faudroit auoir este 8 ou dix Jours dans la Verrerie a Venise pour descouurir ce destail par la Conference des ouuriers &amp; des matieres prises en diuers jours &amp; en diuers Creusetz de differentes doses &amp; compositions. Cepandant jl nous faut quasi tous trauailler au hazard quant a la Matiere car pour la figure nos moules estans une foys bien faits comme nous en auons les ouuriers &amp; la Methode, on ne scauroit manquer quand on voudroit de la leur donner &amp; de les bien polir sans les gaster ayant du tripoly
excellent comme nous en auons qui est du Jaune de Venise lequel vient un peu Rouge &amp; fort sec &amp; dur quand jl a este bruslé dans le feu, Jen ay mande auec des verres espais jl y a fort longtemps a Venise mais Jen attends tousjours la response auec jmpatience. au reste jl faut que Je vous die ce qui nous est arriué de certains Cristaux Cest quayant este fort bien adoucis quand on les a voulu polir sur un papier tres delie on a trouué quils auoient changé leur figure &amp; ce par plusieurs foys comme aussi le Contraire, ayant este polys &amp; puis remis encores pour estre redoucis, jls se sont aussi trouuez changez en sorte que quelques foys le verre se creuse de luy mesme. quelques foys jl se conuexe sur la Molette &amp; hors de la Molette ce que Jjmpute a la Molesse &amp; Humidite de certain verre qui se plie plus facilement lun que lautre ou par le Mouuement ou par la Chaleur du Ciment qui seschauffe en tournant ou polissant, et par toutes ces raisons jl ny a point de doute que pour les grands Verres le plus espais est le Meilleur &amp; sil m'en vient de cette sorte &amp; comme je lay demande Jespere faire daussi bonnes lunettes de 50 &amp; de 100 pieds comme de 25 &amp; 30. Jay desia tracé fort exactement les regles de 60. 80 &amp; 100 pieds de diametre &amp; je feray fondre la semaine prochaine ces trois moules pour les tourner sur ces regles la, cepandant que nous ferons recherche de Morceaux de Cristal.</p>
<p>Pour celles a Miroir<note n="#4"/> que vous auez nouuellement enuoyees elles sont tres claires &amp; font voir vne grande estendue de pays mais elles grossissent peu. je nen ay point veu la fabrique mais ce ne peut estre autre chose que deux oculaires conuexes au lieu d'vn seul unis en distance proportionees comme jen ay veu jl y a quelque temps et venues dangleterre sans miroir &amp; qui par consequant renuersoient. Car je ne pense pas que ce soit par deux Objectifs comme Sirturus<note n="#5"/> a dit<note n="#6"/> &amp; que jay fait autres foys auec peu de satisfaction, si Jay le loisir vn de ces jours Je tascheray den faire de mesme ou du moins Jessayeray si deux oculaires conuexes font mieux quun seul ainsi que vous mauez dit autres foys &amp; comme vous auez peutestre plus heureusement rencontré celle cy. Pour les miroirs Jay fait faire le Moule pour les jetter &amp; Jespere en venir a bout la semaine prochaine, voyla pour la luneterie.</p>
<p>Quant aux obseruations de Boulogne<note n="#7"/> je suis fort ayse de vous les auoir enuoyees<note n="#8"/> puis que vous ne les auiez point veues, elles sont en effect tres curieuses &amp; tres exactes &amp; peu de temps auant que lautheur<note n="#9"/> meut enouye la copie que je
vous ay donné vn de Mes amys men auoit donne vne autre quil auoit apporte djtalie dans la quelle jl y a deux feuilles de plus l'vne de la figure de ljnstrument Cest a dire du temple Mesme de St. Petrone qui est vne tres grande eglise percee par la voute &amp; Marquee sur le paue de pierre blanche ou sont tracez tous les jours de lannee sur vne longue Meridienne Et cest ce grand jnstrument dont vous me demandez par la vostre<note n="#10"/> la description laquelle Je suis estonné que lautheur ne maye point enuoye auec le reste de ses obseruations. Mais vous ne laisserez pas de la voir &amp; den prendre Copie sil vous plait en la faisant tracer ou la traceant &amp; contrelisant vous mesme si vous en auez le loisir affin de me la renuoyer sil vous plait auec la feuille dediee a la Reyne de Suede, par ce que je seray bien ayse de les garder auec les autres qui sont de ce mesme volume de papier. Vous noublierez pas aussi sil vous plait vos ouurages que je nay pas nayant rien de vous que le systema saturnium, et pour ce qui me manque dHeuelius<note n="#11"/> je lattends tousjours auec jmpatience &amp; sitost quil en sera arriué a Amsterdam je vous prie que jen aye.</p>
<p>Jl y a bien encores vne autre chose dont Je voudrois vous supplyer &amp; qui merite peut estre que vous y employez vostre jndustrie &amp; vos amys, Cest pour auoir les fuseaux ou papiers des derniers globes Celestes qui ont este faits a Amsterdam de deux pieds ou enuiron de diametre ou Moins sil ny en a pas dautres, Jay quelques vieux globes que jen voudrois couurir ou peut estre les huiller pour en faire deux demy globes concaues comme vn autheur<note n="#12"/> a escrit<note n="#13"/> en auoir fait autres foys a Strasbourg<note n="#14"/>. Peut estre que bleu<note n="#15"/> ou les autres qui vendent ces tailles douces en feroient difficulté sils scauoient que cest pour Paris par ce quils veulent tousjours vendre les globes entiers &amp; ne veulent pas quon recouure les vieux ny quon a fait sur du boys ou autre matiere. Mais quand vous leur direz ou ferez dire que cest pour vous je ne pense pas quils vous les refusent. Je souhaitterois que ce fust des derniers faits &amp; des moyens si ce ne peut estre des plus grands. jl ny a que 5 ou 6 feuilles au plus que vous Mobligerez infiniment de menuoyer par les premiers
marchands libraires ou autres auec les liures dheuelius &amp; les vostres &amp; je satisferay suiuant vos ordres a tout ce que vous auez desboursé. Je ne vous parle pas de la sante de Monsieur vostre frere<note n="#16"/> qui est Malade dans la chambre &amp; dans le petit lict de ma sille cepandant quelles sont a la Campagne. Pour Monsieur vostre Pere nous
passons fort agreablement les soirs &amp; quelques foys plus auant dans la nuit que ne voudroit Monsieur Cheze<note n="#17"/> parce que cest dans sa chambre qui est celle de ma femme ou nous faisons les conuersations aupres du feu. Monsieur vostre Pere est dans la grande &amp; a les Cabinets de ma femme &amp; fille &amp; la garderobe de derriere pour son vsage. Je souhaitterois que vous y fussiez. nous trouuerions encores place pour vous que Je supplye de Maymer tousiours &amp; me croire passionnement</p>
<p>Monsieur
<lb/>Vostre Treshumble et tresobeissant seruiteur <persName key="peti033">P. Petit</persName>.</p>
</div>
</body>
</text>
</TEI>
