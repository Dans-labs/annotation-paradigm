<TEI>
<teiHeader>
<meta type="id" value="0031a"/>
<meta type="date" value="1647-02-07"/>
<meta type="sender" value="daub002"/>
<meta type="recipient" value="huyg001"/>
<meta type="senderloc" value="breda001"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="a0031">
<div type="opener">
<p>Monsieur</p>
</div>
<p>L'honneur que vous me faites par vostre derniere est trop grand pour estre exprimé par mes parolles, et combien que je sçache tres bien qu'il est au dessus de mes merites, je ne laisse pas d'estre ravi d'avoir acquis en si peu de temps que je suis icy ce thresor inestimable de vostre bienveillance, lequel je mets à plus haut prix que mon imagination mesme n'est capable de concevoir. Car combien que je sois porté naturellement à estimer toutes les personnes d'honneur et de reputation, si faut il que je confesse, que depuis tant d'années que la renommée publie voz merveilles par tout et notamment depuis que j'ay eu le bonheur de considerer de prés ce grand genie qui est en vous et le concert admirable de tant de rarez qualitez et naturelles et acquises que vous possedez en un degré tres eminent, je suis devenu tellement passionné de tant de merites, que je ne me puis assez louer de ma bonne fortune, de ce qu'elle me donne les occasions de vous en tesmoigner une partie. Je vous supplie seulement treshumblement Monsieur de croire que je ne me gouverne pas par l'interest, de quoy mes actions passées peuvent rendre tesmoignage et notammeut la derniere par laquelle j'ay quitté à Sedan des charges treshonorables et refusé encor de plus grandes pour me conserver la qualité d'homme d'honneur: ma plus forte passion, s'il m'est permis de le dire, est l'amour de la vertu et le zele que j'ay pour le service de ceux qui la possedent entierement. Je sçay tresbien que vous pouvez tout à la Cour et que vous estes en tresgrande consideration par tout par ces qualitez eminentes de Conseiller et secretaire d'Estat de Son Altesse, aussy que nous tous vous devons du respect tant en ceste qualité que pour estre nostre Curateur, mais je voudrois Monsieur, si vous me permettez ceste saillie, que vous ne fussiez ni l'un ni l'autre, à sin que vous
püssiez voir plus clairement que c'est vostre personne que j'estime principalement et bien que je condamne les sentimens de quelques Docteurs Catholiques qui croyent que l'adoration de l'image se termine en l'image mesme sans aucune relation, comme il est tres vray neantmoins que j'ay de la veneration pour vous sans faire reflexion au Prince de qui vous dirigez les plus importants actions, J'espere vous en pouvoir rendre preuue en la personne de Monsieur vostre fils<note n="#1"/> qui doit venir, lequel je recevray tres volontiers chez moy aussy tost que ma femme sera icy, ce qui sera comme j'espere apres Pasques, et en attendant il pourra estre logé et estre en pension avec moy chez Monsieur Henrich Jostes receveur des grains de Son
Altesse qui vous est tresacquis et fort homme de bien. Pour ce qui concerne vostre troisieme<note n="#2"/>, encor qu'il soit capable de faire beaucoup à la fois, je suis bien aise pourtant que vous avez trouué bon de le descharger d'une partie de ce qu'il avoit entrepris, J'auray un soin tresparticulier de luy, Monsieur, et luy prescriray à l'avenir comme il ne sera plus tant distrait, plus exactement ce qu'il devra faire, Outre le college ordinaire et les leçons publiques je luy ay donné avec le fils de Monsieur Berk une heure en particulier, je luy ay aussy reccommandé outre la lecture de mes escrits que je dicte, la paraphrase Grecque de Theophile<note n="#3"/>, luy insinuant peu à peu quasi aliud agens en ceste heure particuliere quant et quant une introduction in jurisprudentiam Graecorum, pour entendre cy apres les Basiliques et autres Juris Consultes Grecs desquels j'ay tousjours fait plus d'estat que des Latins, et nous voyons que le grand Cujas<note n="#4"/> a tiré des Grecs ses meilleures interpretations<note n="#5"/>; J'y mesle pourtant comme aussy en toutes mes autres leçons beaucoup de la pratique d'aujourd'huy ne sterilem omnino Jurisprudentiam hauriant, si vous trouvez Monsieur une autre methode meilleure, je vous supplie de me le mander, ne desirant sinon de leur tesmoigner à l'un et à l'autre que je sçay qu'ils sont voz fils et vous en donner toute la satisfaction possible, faites moy la faveur de croire que je m'y employeray de tout mon pouvoir et que je demeureray de tout mon coeur</p>
<div type="closer">
<p>Monsieur
<lb/>Vostre treshumble et tresobeissant seruiteur <persName key="daub002">Dauber</persName>.</p>
<p>A <placeName key="breda001">Breda</placeName> ce <date>7 Febrier 1647</date>.</p>
</div>
<p>S'il vous plaist Monsieur de faire venir quelque chose de Paris ou que vous ayez quelque commission à donner, je tiendray à honneur que vous en chargiez ma femme devant qu'elle se mette en chemin.</p>
</div>
<div type="para">
<p>A Monsieur Monsieur <persName key="huyg001">De Zülichem</persName> Chevalier, Conseiller et secretaire d'Estat de Son Altesse Monseigneur le prince d'Orange. A la Haye.</p>
</div>
</body>
</text>
</TEI>
