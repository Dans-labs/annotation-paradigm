<TEI>
<teiHeader>
<meta type="id" value="1487"/>
<meta type="date" value="1665-10-27"/>
<meta type="sender" value="lubi012"/>
<meta type="recipient" value="hein009"/>
<meta type="senderloc" value="hambu001"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="z1487">
<div type="opener">
<p>Hamburgo Holmiam die 27 Octobris 1665.</p>
</div>
<p>Pudorem mihi incutit tanta Tua humanitas &amp; benevolentia, quae omne meum benè de Te merendi studium, alioquin officiosum, quod verbi sine ambitione usurpare apud Te liceat, superat quàm longissimè. Undiquè enim profectò commodis meis Te studere, testaris: dum &amp; apud Ubsalienses, &amp; apud Clarissimum Hugenium vota mea feliciter promoves. Carmen quoquè gratulatorium<note n="#2"/>, quod à Te petere nec ausus est, nec potuit pudor meus, Tuâ sponte offers. Quas Tibi pro tantis meritis possum rependere grates? Quicquid sanè in me virium est, hoc omne huc conferam. Sed quae deerunt mihi, Tua supplebit aequitas. In carmine
illo, quod mihi pro jure amicitiae dicere liceat, vide ut modestiae &amp; sorti meae ex aequo consulas. Ego verò illud bonae Tuae erga me voluntatis testimonium debito cultu prosequor &amp; grato animo excipio, ut &amp; aliorum Amicorum ultroneas gratulationes, quas meritò pluris facio, quàm alii emendicata suffragia. Redeunt en ad Te &amp; Hugeniana<note n="#3"/> juxta ac nuper Schefferiana<note n="#4"/>. Decrevi ego apud me scripto illum ipsum adire<note n="#5"/>, (cujus rei specimen his pro amicitiae jure adjunctum accipe) deque his quae ad Te misit gratias ei agere, ut si fieri possit, plura ab eo obtineam ejusdem notae. Video enim, quantum quidem de his judicare possum, Virum illum Eximium esse rebus Mathematicis non leviter imbutum. Accepi ego nuper literas ab ipso Auzotio<note n="#6"/>, in quibus de suo cum Hevelio certamine certiorem me reddit, &amp; Hugenii meminit. Benè vale, &amp; illa inexpugnabilia vitia stomachi fortiter &amp; feliciter supera.</p>
</div>
</body>
</text>
</TEI>
