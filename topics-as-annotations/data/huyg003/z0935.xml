<TEI>
<teiHeader>
<meta type="id" value="0935"/>
<meta type="date" value="1661-12-23"/>
<meta type="sender" value="mora019"/>
<meta type="recipient" value="huyg003"/>
<meta type="senderloc" value="londe002"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z0935">
<div type="opener">
<p>A <placeName key="white901">Whitehall</placeName> ce <date>13. Decembre 1661</date>.</p>
<p>Monsieur</p>
</div>
<p>Vostre derniere du 4. Nouembre a esté trop long temps entre mes mains sans responce. Mais elle n'a este differee qu'en attendant un papier que Je vous ay envoyé<note n="#1"/> ce matin par un Amy qui vous le presentera J'espere dans 3. ou 4. jours parce qu'il se doibt embarquer demain. Le papier qu'il vous apporte, est une Copie<note n="#2"/> de ce que, sur l'instance de Monsieur Digby, Je procuray de Monsieur Wren, pour transmettre a Monsieur Frenicle, dans le quel vous verrez ce que Je vous ay voulu dire<note n="#3"/>, par la figure Ouale, de l'Anneau, ou des Anses, qu'en ce temps là Monsieur Wren donnoit a Saturne. Car quoyque le different principal entre vous est<note n="#4"/> Monsieur Frenicle a present n'est pas touchant la figure de ♄. Neantmoins, parce que Monsieur Digby nous a representé son opinion de la figure Ouale des Anses comme une chose dont il faisoit cas et dont il auoit esté le premier Autheur on n'a parle que de la figure. Et cestoit la dessus que Monsieur Wren, et Monsieur Neile, estans presens lors que la lettre<note n="#5"/> de Monsieur Frenicle fut leue, en nostre Assemblee par Monsieur Digby, qui nous la presenta, Monsieur Neile luy dit, que cette opinion auoit esté non seulement proposee, mais aussi reiettee par Monsieur Wren, il y a quelques annees<note n="#6"/>; et qu'il en auoit veu quelque chose par escrit, dés le premier moment qu'il en auoit digeré la
pensee. Cela donna suiet à Monsieur Digby de luy demander Copie de ce papier dont il s'estoit fait mention que nous eusmes tous de la peine à luy faire accorder. Et c'est sans demander son consentement, que Je vous en ay enuoyé une autre. En cecy ce que Monsieur Digby s'est proposé n'estoit autre chose, que pour faire voir a Monsieur Frenicle qu'il n'estoit pas le premier qui auoit eu l'opinion que ce Limbe de ♄. est de figure Eliptique, et que celuy qui en auoit eu la pensee plus tost que luy, l'auoit quittee pour embrasser la vostre. Voycy ce que J'ay voulu dire par la figure Ouale ou Eliptique dont Je vous ay parlé dans une de mes precedentes. Jl faut aussi que Je vous auouë n'auoir pas eu l'opportunité, ny de lire tout ce papier de Monsieur Wren, ni de
relire la lettre de Monsieur Frenicle. Et vous voyez que Je me sers indifferemment des mots, Oual &amp; Eliptique comme signifiant une mesme chose: et que Je ne manque point a vous escrire assez amplement, selon la promesse que Je vous en ay faite ce matin par Monsieur Arel<note n="#7"/> auquel J'ay aussi donné une autre Chimiste Sceptique<note n="#8"/>, pour vous apporter craignant que celuy que J'ay recommendé au secretaire<note n="#9"/> de vos Ambassadeurs, ne soit egaré; puisque vous auez esté si long temps sans le receuoir: le charactere que vous donnez tant de Monsieur <persName key="hobb001">Hobbes</persName>, que du Traitté<note n="#10"/> de Monsieur Digby, est tel, qu'il ne se peut rien dire de plus apposite. Jl ne faut pas s'estonner que ceux qui n'obseruent point les bourgeonnements des vegetables, &amp; plusieurs autres petites choses circonstantielles, n'en dressent point une histoire exacte: &amp; que par consequent la philosophie qu'ils en deduisent ne soit defectueuse. Mais on ne se contente point encore de celle des plantes que ce scauant et eloquent personnage<note n="#11"/> a bastie, auec le temps on y fouïllera bien plus auant. J'ay maintenant a vous dire de la part de Monsieur <persName key="boyl001">Boile</persName> que n'ayant point eu aupres de luy pas un de ses liures qui traittent de sa Machine, il ne se souuenoit point bien, quelle piece c'en est, qui
est marquee 44. Mais iugeant que c'est le haut bout de la Soupape<note n="#12"/>, qui et<note n="#13"/> couuert de Cuire pour se ioindre plus estroitement aux Costez du Cylindre, il dit qu'il vaut bien mieux quil soit de bois, que de Cuiure. Mais il ne m'a point encore enuoyé le memoire qu'il m'a promis, pour vous en eclaircir plus positiuement, en vous deduisant les raisons. aussi tost que Je l'ay Je vous l'enuoyeray. Cependant il m'a dit qu'il est apres à faire une autre Machine, encore plus exacte que sa premiere. Et n'ayant peut estre pas encore songé a toutes les autres particularitez, il m'a donné charge de vous dire, que son dessein est, de placer son cylindre paralel à l'horizon dans un vaisseau plain d'eau pour mieux empescher l'entree de l'air. quand il m'en dira dauantage vous le scaurez aussi. mais cecy pourra suffire pour vous donner suiet d'inuenter tout ce qui y peut estre utile. J'ay seulement a vous aduertir, qu'une des choses plus considerables, et, peut estre, des plus difficiles, est, dadiuster le Robinet en sorte, qu'il ne reste (que peu ou) point d'air entre le Robinet et le bout de la Soupape lors qu'elle est poussée au haut du Cylindre. est<note n="#14"/> mesme il faut que le trou du Robinet soit bien petit. Jl me vient presentement en la teste de vous dire que J'ay appris d'un amy une façon de Robinet le plus exquis pour bien retenir ou exclure, tant l'Air, que l'eau et l'huile, que Je n'ay point encore communiqué a Monsieur <persName key="boyl001">Boile</persName>. C'est d'en faire la boette,
ou partie exterieure et immobile, d'Estain; et l'autre, qui y entre, et tourne, de Corne, de figure un peu Conique; ou plus estroit a lun bout qu'a l'autre. Celuy qui me l'a appris, fait des lampes auec tels Robinets, qui ne laissent iamais ecouler une seulle goutte d'huille, et qu'il en a inuenté plusieurs autres deuant que d'auoir trouué celuy cy qui est parfaitement bon. Si vous en auez enuie Je vous en enuoyeray un petit. Vous voyez maintenant qu'on est bien loin de vous rien celer de tout ce qu'on scait: Et que vous estes obligé a nous estre bien liberal de vostre costé. Mais vous y estes assez porté de votre propre mouuement. neantmoins Je vois que vous nous donnez lieu de vous rementeuoir des choses, que vous ne nous auez point encor communiquees, et Je crois que ce n'est qu'à cause que vous les auez oubliees. Je ne vous en marqueray à present, sinon, le desir que nous auons d'auoir Copie de la lettre<note n="#15"/> que Monsieur Frenicle vous a escrite, et de la response<note n="#16"/> que vous luy auez enuoyee. Je vous diray aussi que Monsieur Neile desire de scauoir si vous songez a faire imprimer le manuscript<note n="#17"/> qu'il vous a presté pour cette fin. Je crois que c'est quelque phaenomenes de Venus &amp;c. Et quant a moy Je desire fort de sçauoir a quel point est l'impression des autres pieces que vous nous auez promis de publier. On a grande enuie de fouiller dans la science du Mouuement, &amp; du poids. Mais personne
n'y ose mettre la main puis que vous vous en estes meslé. Seulement Je vous diray, que sur la proposition qui a esté faite dans nostre Assemblee il y a 15. iours<note n="#18"/>, touchant une Mesure Vniuerselle, c'est a dire, telle que l'on la puisse faire exactement egalle en tous lieux sans se la communiquer au preallable: (Comme si Je voûs priois de m'enuoyer une aulne de Ruban, ou une liure de succre, mesure d'Angleterre, sans que vous eussiez la mesure de l'aulne ou de la liure Angloise, vous eussiez le moyen de me les enuoyer par une mesure commune qui se trouue partout.) l'on est apres pour voir si cela se peut faire par le pendule, adiusté selon vostre inuention, par des segments de Cycloeides. Ce qu'on s'y propose est, si l'on peut faire, par exemple, un pendule de la longueur qu'il faut, pour mesurer une minute seconde exactement, par chaque vibration, ou excursion, en sorte que cette longueur soit tousiours egalle en tous lieux; alors cela pourra passer pour un fondement de mesure uniuerselle dont toutes les autres mesures, tant de differentes especes que de differentes quantitez de chaque espece se peuuent deriuer. Or si, par vos Cycloeides, deux pendules de mesme longueur, comptant depuis le centre de Grauité du poids appendu au sommet du fil, (dont on compte le poids pour rien.) ayant des poids differents appendus, font leurs excursions en temps egal, l'affaire est faite. pour scauoir donc si cela se fait, nous auons fait faire des pendules a vostre mode, et sommes apres lexperiment de la chose, dont vous scaurez le succez. Vous pourrez peut estre, auec iustice, nous reprocher l'impatience qui nous pousse a faire cet experiment deuant que Vostre traitté soit publié. Mais ne nous reprochez point l'impatience puisque, consideré l'enuie que nous auons de voir
vos traittez, il y a dix ans que nous les attendons. Au reste Je crois que vous vous plaindrez du loisir que J'ay eu cette fois icy pour Vous rompre si indiscrettement la teste auec un tas de paroles superflues; Mais la crainte de Vos reproches ne m'empeschera pourtant pas, de voir sil y a encor quelque chose dans Vostre lettre que Je n'ay point touchee et d'en dire encor un mot ou deux. l'Impression de Vostre Systeme de ♄ dont J'ay fait mention<note n="#19"/>, n'est pas une de celles que Vous me marquez. Mais ne l'ayant veu qu'en passant chez un libraire (auec Monsieur le Mylord Bronker) dont Je ne me puis souuenir, Je ne vous en scauray dire d'auantage. Je tascheray pourtant de m'en informer et puis Vous le sçaurez. Maintenant pour toute apologie Je vous diray, que si Je ne me trouuois las d'escrire Je trouuerois le moyen de vous lasser encor deux fois plus que vous ne l'estes, en lisant ce que J'ay escrit. et vous laisse à penser si c'est agir en philosophe, ou comme estant parfaitement</p>
<div type="closer">
<p>Monsieur
<lb/>Vostre treshumble, tresobeissant &amp; tresaffectionné seruiteur <persName key="mora019">R. Moray</persName>.</p>
</div>
</div>
<div type="para">
<p>A Monsieur Monsieur <persName key="huyg003">Christian Hugens de Zulichem</persName> A La Haye.
<lb/>XII</p>
</div>
</body>
</text>
</TEI>
