<TEI>
<teiHeader>
<meta type="id" value="XI"/>
<meta type="date" value="1642-08-02"/>
<meta type="sender" value="brun004"/>
<meta type="recipient" value="huyg001"/>
<meta type="senderloc" value="denha004"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="XI">
<p>....Livium (ut ab re historica historiae huic nostrae initium faciamus) disertissimum Patavinorum et in Romanâ historiâ, multis judicibus, in quîs Famiano etiam Stradâ magni nominis socio<note n="#1"/>, longè primum, nondum legimus quidem totum, sed, cum libri ejus IV. admodum aut V. absolvendi restent, maturiusculè judicij arbitrijque tui faciendam duxi opinionem meam, quâ nullum, hoc lecto, annalium conditorem opportunius deinceps evolvi posse arbitror, quàm tersissimum probatissimumque authorem et de quo permulta noster, in bellum maximè Punicum secundum, transcripsit, illum dico imperatoris Romani perpetuum <hi rend="i">σύμβιον</hi> Polijbium: nisi Dionijsium fortè praefers, probatissimum et ipsum, et quod multis plures evicerunt critici, ipsi Livio diligentiorem accuratioremque aliquantò antiquae veritatis observatorem. At verò, cum necdum satis Graecis auribus audire hos heroës tui possint, Domine, si sententiae tamen huic meae accedis, vel sufflaminanda Livij esset lectio, dum istis pares fierent <hi rend="i">ἄνδρες ἀχαίοι</hi>, vel huic perlecto subnectendi Historiae Augustae Scriptores isti minorum gentium Eutropius, Victor, Cassiodorus, caeteri: <hi rend="i">Tacitos</hi> enim <hi rend="i">Crisposque</hi>, ut particularis unius historiae conditores, ita concisos stijli, hac aetate, quâ luxuries orationis
non improbatur, et quae si brevitati immaturè adsuescat, sicca fit, bonum factum puto si non tangamus.</p>
<p>Sed ad poetas transeo, divum genus. Absolvimus tandem Maronis simiam corniculamque Silium; qui taedij, Scaligeri patris calculo, pater cluit<note n="#2"/>. quid si, bono
Phoebo favente, nunc bonas Musas Horatij legamus et tantum leporis, et tot Atticas venustates salesque doctos maximi Venusini? An potius placeant vatis celebrata Canopo Carmina, Barlaei praevia carminibus?<note n="#3"/></p>
<p>Sed extra carmen. equidem ita censeo et sic mea ratio est. nec alium exstare poëtam epicum post Virgilium, qui Claudiano, nec ullum qui Quinto Flacco lyricis, et verborum sententiarumque densitate, pondere, suavitate, et felicissimâ audacia se comparet. Flacci editionem forma enchiridij <hi rend="i">περιϕόρ<figure rend="inline"><graphic url="huyg003oeuv22fi01.gif"></graphic></figure>τον ϰαὶ ἐύμνον</hi> sive, ut ille ajebat, <hi rend="i">ὀλίγ<figure rend="inline"><graphic url="huyg003oeuv22fi01.gif"></graphic></figure>ν τε</hi> pariter ac <hi rend="i">φίλ<figure rend="inline"><graphic url="huyg003oeuv22fi01.gif"></graphic></figure>ν</hi>, habemus a Ioanne Bond, homine Britanno, procuratam<note n="#4"/>. Claudianus Clavierij<note n="#5"/> prae caeteris commendatur. Sed invenitur rarus, distractis jam plerisque exemplaribus. Quas Marc. Ant. Del-rio Hispanus in authorem eum meditatus est notas sunt sanè etiam notae quam bonae<note n="#6"/>. nec <hi rend="i">πον<figure rend="inline"><graphic url="huyg003oeuv22fi01.gif"></graphic></figure>ρου ϰόμματος</hi> commentaria Casp. Barthi viri laboriosissimi, sed in quo judicium desideret non nemo<note n="#7"/>. penè oblitus eram emblemata Othonis Vaenij ad Horatium nominare<note n="#8"/>, quae eruditis <hi rend="i">ὁμοϑυμαδὸν</hi> praedicantur. <hi rend="i">ϰαὶ ταῦτα μὲν δὴ ταῦτα</hi>. De Graeco studio quid fiet? Audes nos, domine, ad Lucianum vocare? equidem, ut de me nihil dicam, ausim tibi hîc si usquam attentos studiosissimos que lectores promittere puellos tuos. Quidni enim Atticae eloquentiae illo melle sincero, illâ lacteâ venere ac ubertate, suavissimâ denique, sed et utilissimâ variëtate dicendi impensè capiantur? Et quidni capiant, ne difficultatem cogites, vel tyrunculi Dialogos Deorum, aut
illos Mortuorum? quidni ludicrum illud
Judicium vocalium? quidni Auctionem philosophorum, et Reviviscentes, et Contemplantes, et alia? Jam si ad Veram ejus Historiam<note n="#9"/>, quae Utopiae, pridie quam Orbis conderetur, gesta commemorat, aliquando pervenerint, ibi nullum erit ipsis periculum nisi ab risu quo prope fore credo ut ilia sint dissoluturi Philemones novi<note n="#10"/>. Adde quod Rhetor ille disertissimus simul ac jucundissimus in omni prope genere declamare pari judicio et ingenio, commendatissimus vel hac parte esse debeat, non sinat ille Proteus ille Chamaeleon ullam formam ullum colorem orationis nos desiderare...Plura volebam de caeteris studiorum nostrorum partibus, sed jam diu te legendo defessum vereor.</p>
<div type="closer">
<p><placeName key="denha004">Hagae-Com.</placeName> postrid. cal. Aug.<hi rend="sup">ti</hi> MDCXLII.</p>
</div>
</div>
</body>
</text>
</TEI>
