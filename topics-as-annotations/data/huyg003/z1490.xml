<TEI>
<teiHeader>
<meta type="id" value="1490"/>
<meta type="date" value="1665-10-30"/>
<meta type="sender" value="lubi012"/>
<meta type="recipient" value="huyg003"/>
<meta type="senderloc" value="hambu001"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="z1490">
<div type="opener">
<p>Viro Clarissimo, Doctissimo, Ornatissimo <persName key="huyg003">Christiano Hugenio Const. F.</persName> <persName key="lubi012">Stanislaus Lubienietzki de Lubienitz</persName> S.P.D.</p>
</div>
<p>Postqvam multos Praestantissimos omni eruditione &amp; laudis genere Viros, Rautensteinium<note n="#2"/>, Brussellum<note n="#3"/>, Guerichios<note n="#4"/>, Hevelium<note n="#5"/>, Bullialdum<note n="#6"/>, Bartholinos<note n="#7"/>, Kircherum<note n="#8"/>, Ricciolum<note n="#9"/>, Curtium<note n="#10"/>, Schottum<note n="#11"/>, aliosqve, qvos
enumerare longum foret, sed &amp; Tuum juxtaqve meum Heinsium, scripto conveni, Te qvoqve convento opus fuit. Non sunt mihi, puto, hujus facinoris operosè apud Te qvaerenda praesidia, qvi qvibus legibus in Republica literaria vivatur, optimè, si qvisqvam alius, nosti. Senatum voco Philosophicum, nullo meo merito, à sola Regina bonarum mentium Libertate Reipublicae literariae Studiosissima, Consul creatus. Absit invidiosa jactantia dictis. Nullum pulchrius, qvam verae laudis, benè de genere humano merendo, certamen: in qvo nonnisi ignavissimus qvisqve succumbit, &amp; industriae paratam coronam praeripi sibi patitur. Hac de caussa ad vos, Patres Conscripti, refero de Cometis, eorum ortu, motu, operatione, &amp; praecipuis vitae Christianae officijs, coelestium istorum, ut sic dicam, Consiliariorum hortatu faciendis. Mirabuntur plures, non Tu, meam, hominis in his terris peregrini ambitionem. Non diffiteor eâ me duci, sed illâ populari, qvae in laude jam olim posita, qvamqve in se ingenua et modesta agnovit sapientia. Benevolentiam me omnium proborum &amp; laudatorum nullo officij aut ambitionis in qvenqvam genere omisso (qvod more tranqvillitatem fortunae et animi qvaerentibus sveto cum aeqvitate facere, cum Svetonio Tranqvillo dicere licet) captare, palàm fateor. Ambitiosis qvoqve studijs &amp; literarum commercijs tot Virorum Clarissimorum amicitiam &amp; judicia de re proposita me consecutum esse, res ipsa, me tacente, loqvitur. Jta dum ambitio avaritiae nutrix turbida terras mariaqve coelo, et sacris civilibusqve nexibus juncta pectora vario miscet motu: me ambitio industriae nutrix qvieta terras mariaqve caelo &amp; omnibus nexibus devinciens Christiana pectora &amp; vario miscens officij studio, tenet. Hac verò ratione, ut dulcia honestis, honesta utilibus, utilia necessarijs misceam. Nam in opus meum<note n="#12"/>, qvod molior, non sola Mathematica,
sed &amp; multa Physica, Politica, Ethica, Historica, &amp; Oeconomica, ac decerptas plures Philosophiae particulas conjeci. Eximium me ab invidia non fore, qvam nec Eximij Viri effugere possunt, imò ei vel maximè obnoxij sunt, facilè ex tot exemplorum copia, tum argumenti magnitudine &amp; varietate augurari licet, qvod et sola mens provida augurare posset. Sed me in proposito confirmabit tot praeclarorum illorum Virorum, qvos mihi imitandos, ut hominem frugi decet,
sumsi, societas, haud profectò miserum solatium. Addet animum &amp; certa spes, fore ut contra livorem &amp; injuriam tot habiturus sim vindices, fidem auctoritatis praestare aptos &amp; invidia omni superiores. Tu qvoqve Vir Clarissime,</p>
<lg type="poem">
<l>Qva facere id possis, nostram nunc accipe mentem<note n="#13"/>.</l>
</lg>
<p>De ortu, motu &amp; numero Cometarum, nulli litem moveo. Omnes ferè, qvos adivi &amp; audivi (unum atqve alterum si excipias) Amplissimo Hevelio in illis assentiunt. Clarissimus Auzutius ei se opposuit, ut nosti me melius.
Qvanqvam &amp; ego haec non tantvm ex Clarissimis Viris <persName key="boul014">Bullialdo</persName>, <persName key="hein009">Heinsio</persName>, <persName key="heve011">Hevelioqve</persName> sed ex ipso Auzutio habeo. Hunc mei caussa ad Te scripturum fuisse<note n="#14"/>, ex <persName key="boul014">Bullialdo</persName><note n="#15"/>: Heinsium verò etiam scripsisse<note n="#16"/>, ex illo ipso<note n="#17"/> accepi. Hic enim et qvae cum illo communicasti, mecum communia esse voluit, ita ut manum Tuam<note n="#18"/> ab illa amica manu acceperim, hodie ad eum redituram. Jllam inter Hevelium &amp; Auzutium controversiam spero Tuâ &amp; Bullialdi tanqvam Mathematicorum Excellentissimorum &amp; utriqve Amicissimorum auctoritate terminatum iri. Id ego à parte mea optem. Qvi alioqvi cum omnibus rei literariae amantibus multum gratulabor, postqvam nobis Virorum illorum Praestantissimorum collisio veritatis scintillas, magnum Astronomicae rei lumen mox daturas, elicuerit. Qvod utinam sine acribus certaminibus in hoc rerum humanarum incerto obtinere liceret! Non dubito hoc certamen intra modestiae &amp; amicitiae terminos constiturum, &amp; brevi cessaturum bonoqve publico cessurum. Ego, si qvid apud utrumqve potero, promovere conciliationem conabor sedulo.
Te qvoqve cum <persName key="boul014">Bullialdo</persName> partibus vestris non defore, certò spero. Qvod tamen ad ortum
Cometae prioris, qvi in Corvo luxit, attinet, natalem ejus ipse Hevelius &amp; pleriqve alii <hi rend="sc">xiv</hi><hi rend="sup">um</hi>. circiter Decembris Gregoriani faciunt. Verum tamen stationem ejus primam in diem <hi rend="sc">xxiii</hi>. Novembris ponit. Qvam conjecturam observationes Lugduno-Batava<note n="#19"/> &amp; Oxoniensis<note n="#20"/> confirmant. Accedit &amp; observatio Brixiensis<note n="#21"/> in diem <hi rend="sc">xxv</hi>. Novembris ortum phaenomeni ponens. Vlterius progreditur fides Schoreri<note n="#22"/>, qvam Faber<note n="#23"/> literis ad Schotum datis praestat, à die scilicet <hi rend="sc">xii</hi>. Novembris ad Memmingam observatum fuisse Cometam, etsi Julianum stilum, ut par mihi videtur, seqvamur. Norinbergae, Augustae Vindelicorum &amp; in aliis Germaniae locis modò citiùs, modò seriùs Cometa observari coepit. Sed haec Mathematicis relinqvo. Tota mea disputatio de operatione Cometae et officijs Observatorum &amp; Spectatorum ejus erit. Hunc alij signum, alij etiam caussam eventuum, &amp; qvidem tristium tantùm, esse volunt. Ego caussam eum non esse, validus, ut spero, rationum tuear. Stat libertatem homini à Deo concessam et tranqvillitatem animi, bonum inaestimabile</p>
<lg type="poem">
<l>non gemmis, neqve purpura venale nec auro<note n="#24"/></l>
</lg>
<p>integram servare, &amp; pro ea, tanqvam pro focis et aris, certare. Signum futurorum dici posse Cometam, non cum Physicis, sed cum Historicis et Ethicis largior, ut &amp; necessitatem ab humana voluntate, qvae solo nomine libertatem docet, removeam, &amp; hanc ad studium virtutis invitem. Sed signum non tantùm tristium, sed &amp; laetorum Cometam praeferre demonstro. Vtraqve scilicet eum semper secuta sunt. Atqve hic mihi perpetuus ab ultima memoria videtur fuisse rerum humanarum ordo</p>
<lg type="poem">
<l><hi rend="i">σὺν γὰρ μίσγεται ἐσϑλὰ ϰαϰοῖς</hi>,</l>
</lg>
<p>ut vetus Poeta Graecus<note n="#25"/> canit: qvod non incommodè noster Naso<note n="#26"/> explicat:</p>
<lg type="poem">
<l>Tristia miscentur laetis.</l>
</lg>
<p>Hoc ut aliàs in varijs epistolis doceo, ita praecipuè in Historia Cometarum deduco, subjecto scilicet Indiculo eventuum Cometarum apparitionem secutorum, qvos non tantùm tristes, sed &amp; laetos, vel potius mistos fuisse (qvae enim in hac miseriarum abrupta convalli sincera laetitia? qvae tamen &amp; spei bonae ac laetitiae expers calamitas est?) ipse oculus judicabit. Favebit dicenti Chaeremon<note n="#27"/>, Vulcanius<note n="#28"/>, Servius<note n="#29"/>, Origenes<note n="#30"/> &amp; alij veterum. Favebit Scaliger<note n="#31"/>, Dudithius<note n="#32"/>, Illustrissima nomina, sed &amp; Conimbricenses, Fienus<note n="#33"/>, Fromondus<note n="#34"/>, Guinisius<note n="#35"/>, Puteanus<note n="#36"/> &amp; non pauci Juniorum. Qvae Tua hîc sit sententia, fac ut sciam. Qvod postqvam obtinuero, non negligam amplius Tecum de his colloqvi. Nunc enim ut pluribus sententiam meam confirmem, aliae occupationes non sinunt. Qvanqvam &amp; satis verbosa haec epistola fuit: ideò ne Tibi sit molesta, meritò subvereor. Sed in spem bonam me erigit celebratissima Tua humanitas. Tum verò &amp; Clarissimi Heinsij auctoritas, qvi jam pridem ut Te compellarem de hac re, monuit. Is qvoqve certiorem me fecerat Te Patriae Tuae Patribus nuper abs Te inventam, usqve adhuc ardentissimis omnium votis expetitam longitudinum terrestrium &amp; marinarum apodixin, obtulisse. Qva de re ex Te ipso plura accipere gestio, ut Tibi rem tàm summoperè laudandam, quàm arduam gratuler.</p>
<p>Nunc Vale, Vir Clarissime &amp; me inter cultores nominis Tui numera, Tuaqve benevolentiâ dignare.</p>
<div type="closer">
<p>Dabam Hamburgi die <hi rend="sc">xxx. iix</hi>bris Gregoriani A<hi rend="sup">o</hi>. <hi rend="sc">ciɔiɔclxv</hi>.</p>
</div>
<p>P.S. Vbi aliqvid literarum ad me dare velis, vel Amico<note n="#37"/> harum exhibitori trades, vel rectà huc mittes, ubi nomen meum Magistris tabellariorum perqvam notum est. Jterum Vale.</p>
</div>
<div type="para">
<p>Viro Clarissimo, Doctissimo, Ornatissimo Domino <persName key="huyg003">Christiano Hugenio Const. F.</persName> Domino mihi plurimum colendo pateant.</p>
</div>
</body>
</text>
</TEI>
