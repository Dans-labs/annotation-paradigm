<TEI>
<teiHeader>
<meta type="id" value="1064"/>
<meta type="date" value="1662-09-22"/>
<meta type="sender" value="peti033"/>
<meta type="recipient" value="huyg003"/>
<meta type="senderloc" value="parij001"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z1064">
<div type="opener">
<p>A <placeName key="parij001">Paris</placeName> Le 22 Septembre 1662.</p>
<p>Monsieur &amp;c.</p>
</div>
<p>Jay lhonneur de voir si souuent Messieurs vostre Pere &amp; frere<note n="#1"/> &amp; de parler de vous quil me semble que cela me doit dispenser de vous escrire. Neantmoins comme
je suis sur le point de faire vn voyage pour enuiron deux Moys je ne puis partir sans Receuoir vos Commendemens &amp; vous faire part de ce que nous auons fait &amp; veu touchant les lunettes. Je vous diray donc quen ayants de plusieurs longeurs &amp; bontez comme de 25, 30 &amp; 32 pieds nous les auons auec assez de peyne dirigees, non pas tant par la faute &amp; difficulté des Machines comme par la nostre propre qui ne commencions jamais dassez bonne heure a nous adjuster &amp; qui estions surpris par le temps, au lieu quil falloit nous preparer de jour, &amp; de plus nous auions si grande quantité de verres que cestoit plustost des essays que des obseruations que nous faisions. Chacun voulant voir auec les siens &amp; changeant ainsi a chasque Moment de verres a vn seul tuyau que Jauois. Neantmoins auec tout cela nous nauons pas laissé
<figure><graphic url="huyg003oeuv04ill50.gif"></graphic></figure>
de voir ♄ en la <seg org="sigure" resp="#WR" type="corr">figure</seg> que je vay descrire cy a coste auec vne ombre sur la pointe de la corne droitte d'embas, cest adire estant redressee sur la gauche denhault, le surplus estant comme vos figures. Et pour sa lune nous lauons fort bien veue auec quelque fixe a costé &amp; fort pres d'elle. Si le temps auoit esté serain les autres Jours ou que la lune en Conjonction ne nous eut pas empesché de continuer nos Obseruations nous en aurions bien fait dauantage ayant determiné de quel verre nous nous deuions seruir &amp; de quel oculaire, par ce que nous auons recognu que les oculaires y jmportoient beaucoup &amp; quil est presque aussi difficile den trouuer de parfait que des objectifs. Or pour vous dire maintenant quelle est la bonte &amp; qualité de nos verres affin que vous en jugiez en Comparaison des vostres cest quauec ma lunette de 25 pieds &amp; vn oculaire conuexe de 3 pouces de foyer Je lis distinctement lescriture de la grosseur de cette lettre jmprimee<note n="#2"/> que je vous enuoye que lon appelle <hi rend="i">du gros canon</hi>, de la distance de 500 pas. Jen ay fait deux de 40 pieds que Je croys qui seront excellents parce quils sont fort bien trauaillez mais Je ne les ay pas encores essayez estant fort difficile de dresser des tuyaux de cette longeur. Et pour la pensee que vous auez quon pourroit se passer d'en mettre par le Milieu &amp; quil suffiroit den auoir aux deux extremitez &amp; auec des ronds par le milieu pour diriger la veüe Je lay pense aussi bien que vous &amp; mesmes l'ay executé de jour en les essayant &amp; nen feray pas autrement pour essayer mes verres de 40 pieds. Mais outre que la lumiere &amp; lair agitant lespece<note n="#3"/> empechent beaucoup cest quil est encores tres difficile de rencontrer les deux
verres en ligne droitte a cause de la longeur de la Machine a moins que de la faire tres forte &amp; tres pesante. Jay fait la mienne de deux planches mises sur le champ de 4 pouces
de largeur chacune &amp; si elles plient en bas, Et de plus elles se tournent de costé ce qui est le plus fascheux et ou jl y a moins de remede. Car pour le pliement d'embas nous y en auons trouue par le Moyen de cordes que nous attachons a nostre
<figure><graphic url="huyg003oeuv04ill51.gif"></graphic></figure>
perche en cette sorte auec vne double poulie en sorte que tirant les tuyaux &amp; la goutiere par la poulie A sur laquelle passe vne Corde <hi rend="i">b c</hi> qui les tient. elle les fait mesme plier sur le milieu <hi rend="i">d</hi>, mais jl y a vne autre corde en <hi rend="i">d</hi> qui passe aussi dans vne poulie au dessous de A qui dresse le tout comme on veut. Par ainsi nous ne sommes point en peyne de bien dresser la goutiere &amp; les tuyaux. Jl ny a que les Costez qui sont plus fascheux a moins que dy mettre quelque autre planche. mais le tout rend la machine pesante. neantmoins vne autre annee si nous viuons on remediera a tout. Cepandant nous preparerons de bonnes lunettes. Pour celles que vous faites maintenant a miroirs Jay donné a Monsieur vostre frere<note n="#4"/> ce que Jen auois de bons, encores ne croys Je pas quun dernier Morceau que je luy ay donne fort plat &amp; fort mince pour en faire quatre soit si excellent que les autres. Vous lesprouuerez &amp; nous en Manderez vostre sentiment. Si cest une chose dont vous ayez besoin Je feray faire vn moule dans lequel Je jetteray des miroirs de la grandeur que vous voudrez &amp; de tres fines estoffes, le tout a mon Retour.</p>
<p>Je vous auois supplye comme je fais encores lors quil arriuera des liures dHeuelius<note n="#5"/> de men retenir ce que Je nay pas, qui sont le traitté de Systemate Saturni &amp; celuy de Mercurius in Sole affin de les faire relier auec ce que Jay de luy qui est Selenographia cum appendice, Epistola de Motu libratorio, et Epistola de Vtriusque luminarii defectu, de sorte que desirant mettre ensemble dans vn juste volume tous les ouurages de cet autheur Je seray bien ayse de les auoir auant que de les faire relier. Vous Mobligerez donc de cela sil vous plait.</p>
<p>Le Seigneur Cassini<note n="#6"/> Professeur de Mathematiques a Boulogne ma enuoye les Obseruations quil a faites exactissimes dans leur grande eglise. Je croy que vous serez bien ayse de les auoir estant vne chose extraordinaire &amp; pour dire vray la plus belle qui aye jamais este faite en ces matieres. Je vous les<note n="#7"/> enuoye donc ayant mande qu'on men enuoya vne autre Copie pour Moy.</p>
<p>Je vous prie aussi de m'enuoyer ce quon a fait pour &amp; contre vostre Systeme<note n="#8"/> entre le pere Fabry &amp; vous nen ayant rien veu quen passant entre les mains dun de mes amys. Je fuis pressé de finir par vne compagnie qui me demande jnstamment, tenez moy tousjours sil vous plait pour</p>
<div type="closer">
<p>Monsieur
<lb/>Vostre treshumble et tres obeissant seruiteur <persName key="peti033">P. Petit</persName>.</p>
</div>
</div>
<div type="para">
<p>A Monsieur
<lb/>Monsieur <persName key="huyg003">Huggens de Zulichem</persName>
<lb/>A la Haye.</p>
</div>
</body>
</text>
</TEI>
