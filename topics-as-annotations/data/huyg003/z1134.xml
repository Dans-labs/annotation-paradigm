<TEI>
<teiHeader>
<meta type="id" value="1134"/>
<meta type="date" value="1663-07-15"/>
<meta type="sender" value="peti033"/>
<meta type="recipient" value="huyg003"/>
<meta type="senderloc" value="parij001"/>
<meta type="recipientloc" value="londe002"/>
<meta type="language" value="fr"/>
</teiHeader>
<text>
<body>
<div type="letter" id="z1134">
<div type="opener">
<p>A <placeName key="parij001">Paris</placeName> Le 15 Juillet 1663<note n="#1"/>.</p>
<p>Monsieur</p>
</div>
<p>Encores ne fault il pas que vous partiez de londres sans faire quelques Commissions pour vos Amys puisque vous estes party de Paris a leur jnsceu &amp; quils nen ont esté aduertys que par le bruit commun &amp; par la voye de Monsieur labbe Bentiuoglio<note n="#2"/> &amp; autres qui ne sont asseurement pas plus vos seruiteurs que nous, Monsieur Cheze<note n="#3"/> ensin qui nous lauoit dissimulé au Commencement a este oblige de nous l'aduouer quand il a veu que nous le scauions. Nous souhaittons donc vostre Retour en bonne sante &amp; de Monsieur vostre Pere Auquel Je suis treshumble seruiteur &amp; je vous supplye de len bien asseurer. Nous attendons dans nostre accademie vostre Presence pour le paracheuement de la Machine du Vuide. cepandant nous auons fait dans la Maison de Monsieur Teuenot a la Campagne des Obseruations de ♄ ou nous auons trouué le petit diametre de lanneau plus grand que celuy du Planette. Si le Ciel nous eut esté fauorable nous aurions bien trauaille, Messieurs Bouillaud Auzout Frenicle &amp; Moy y estions &amp; y auoient passe quelques nuits mais fort Mauuaises &amp; sans vn seul quart dheure de serenité. Monsieur Ausoult a tousjours fort bonne esperance de son bassin de 7 ou 8 vingts pieds en ayant fait vn verre dvn coste &amp; lautre dvn autre Conuexe qui en tout tire 50 ou 60 pieds &amp; quil croit bon nayant pas eu le lieu encores assez propre pour lessayer exactement. dans cette semaine nous en aurons de bonnes grandeurs et nous croyons auoir trouué le Moyen de nous en seruir assez aysement sans tuyaux. Voyla les nouuelles de nos
Curiositez. Pour la Commission que je vous veux donner si vous lauez agreable cest de voir chez vn libraire nommé Sadler ad Infigne leonis aurati in vico vulgo vocato little Britann, vn petit in 8<hi rend="sup">o</hi> jntitulé lexicon Chymicum<note n="#4"/> Guillielmi johnsoni<note n="#5"/> 1660 lequel ayant achepté en blanc a londres, il sest trouué a mon aduis quelque feuille a dire en le reliant. car au liure 2 la derniere page est 72 &amp; les derniers mots du liure sont Energias in se coherent<note n="#6"/>, auec cette reclame fuller<note n="#7"/> cha<note n="#8"/>, qui marquent quil y a encores quelque feuille ou demy feuille. Cest ce que je vous prie de verifier car je nay sceu trouuer ce liure dans Paris pour le faire. Et comme les libraires sont tenus de parfaire leurs liures &amp; qu'a Paris ny en Hollande on nen fait jamais de difficulté Jespere quils nen feront pas dauantage a londres &amp; que vous aurez bien la bonté de Mapporter ce Manquement, comme aussi le petit liure latin<note n="#9"/> des batesmes &amp; Enterremens de londres. Et semblablement de vous informer si on ne traduit pas en latin le Pseudodoxia Epidemica<note n="#10"/> de Brouwn<note n="#11"/> &amp; si lautheur le fait ou quelque autre. vous Mobligerez aussj infiniment dasseurer Monsieur Ranala<note n="#12"/> nepueu de Monsieur Boyle si vous le voyez de mes
treshumbles seruices &amp; de luy dire quil ma bien oublye et les promesses quil m'auoit faites de Menuoyer sa petite Boule dyuoire tournee en pointe, sil men veut obliger je luy enuoyeray chose plus curieuse, pour le Moins. quil se souuiesne de me continuer lhonneur de son amitie quil mauoit tant protestee puisque Je lhonore &amp; le cheris de tout Mon pouuoir. Je vousupplye aussi dasseurer Monsieur Boyle de mes Respects et si Monsieur Oldenbourg est tousjours a londres &amp; aupres de ces Sieurs Boyle ou Ranela jl scaura sil vous plait aussi par vous que Je suis son seruiteur. La Machine de Versaille<note n="#13"/> continue tousjours de se faire mais Je nen ay pas pour cela meilleure opinion quau commencement, tenez moy tousjours sil vous plait Monsieur pour</p>
<div type="closer">
<p>Vostre treshumble seruiteur <persName key="peti033">P. Petit</persName>.</p>
</div>
</div>
<div type="para">
<p>A Monsieur
<lb/>Monsieur <persName key="huyg003">Christian Huggens de Zulichem</persName>
<lb/>A Londres.</p>
</div>
</body>
</text>
</TEI>
