<TEI>
<teiHeader>
<meta type="id" value="0925"/>
<meta type="date" value="1661-12-08"/>
<meta type="sender" value="peti033"/>
<meta type="recipient" value="huyg003"/>
<meta type="senderloc" value="parij001"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z0925">
<div type="opener">
<p>A <placeName key="parij001">Paris</placeName> le <date>8 Decembre 1661</date>.</p>
<p>Monsieur</p>
</div>
<p>Les veritables Amys comme vous nont que faire de Raisons pour justifier leur silence, comme on ne doute point de leur affection, aussi croit on bien que ce nest pas manque de souuenir mais bien d'occasions ou de bons sujets de mettre la plume a la main. En effect a quoy seruent de simples lettres de compliments qua renouueler la memoyre des Absens a ceux quon craint quils ne layent perdue. Ce questant jmpossible a vostre esgard dont le merite se-graue trop profondement dans lesprit de ceux qui ont lhonneur de vous connoistre, vous ne deuez point douter que je naye tousjours eu pour vous la mesme estime &amp; affection que si Jauois receu tous les ordinaires des tesmoignages de la vostre. Celles que Monsieur vostre frere<note n="#1"/> ma fait rendre m'ont comblé de joye &amp; sa personne ma donné mille satisfactions en attendant que Jaye lhonneur de saluer Monsieur vostre pere que je nay pu rencontrer encores en son logis. Vous ne me surprenez pas de me dire<note n="#2"/> que l'air de londres vous a maltraitté. J'en ay ressenty les mauuais effects moy qui suis dvn naturel sain &amp; robuste, &amp; lon vous aura pu dire puis que vous estiez logé dans ma mesme chambre que Jy fus tousjours malade dvn Rhumatisme au dos qui mempeschoit de marcher &amp; qui ne me quitta que le 3<hi rend="sup">e</hi> jour que je sejournay a Calais. Jjmpute cette malignite de lair aux vapeurs de la Riuiere &amp; terroir marescageux de Londres jointes a les espaisses &amp; noires fumees que la quantite du charbon de terre exhale continuellement dans cette grande ville. Je loüe Dieu que vous vous en soyez tiré sain &amp; sauue, Jaurois bien souhaitté que Monsieur Ranela<note n="#3"/> sy fut trouué &amp; quil m'eut fait response, Je ne lay point encores
eüe ny aucunes nouuelles de Monsieur <persName key="boyl001">Boyle</persName> dont personne na encores fait icy les experiences, faute de verrerie pour faire soufler les vaisseaux mais nous nous preparons pour en faire venir de Rouen. Quant aux telescopes Jy ay fait trauailler incessamment et Je croys auoir des bassins de toutes longeurs aussi bons qu'on en puisse faire. ll ny a que le verre qui nous manque, j'en attends de Venize. Mais Je ne laisse pas dauoir de bonnes lunettes de 8 a 16 pieds que jay fait moymesme &amp; ne doute point quand jauray du verre que je nen face d'esgalles aux meilleures.</p>
<p>Pour l'horlogerie a pendule cest ou Je vous aduoue que Je ne puis reussir en
grand aussi heureusement que vous. Et nos horologers se moquent &amp; croyent que Je me raille quand Je leur dis ce que vous mescriuez<note n="#4"/> quauec 4℔½ de poids a double poulie vous en faites marcher vn de 3 pieds 28 heures de la hauteur de la main dvn homme. Jls disent quils voudroient lauoir veu pour le croire, &amp; pas vn ne veut trauailler a restablir le mien qui ne va que par 15 ou 16 ℔ de poids, &amp; tous disent quil faut le changer &amp; faire dautres Roues pour auoir le pendule plus correct, a quoy Je ne me puis resoudre scachant qu'on le peut fort bien faire marcher de 3 pieds puis que vous me le mandez auec sincerité. Mais affin de ne my tromper pas &amp; de les conuaincre en le rendant tout a fait semblable au vostre que vous me mandez aller 28 heures de la hauteur de six pieds auec si peu de poids Je vous supplye de m'enuoyer fort exactement sa description auec les grandeurs &amp; dentures des Roues &amp; surtout la grosseur des Poulies qui est le principal que uous auiez oublie jl y a deux ans<note n="#5"/> quand vous m'enuoyastes les mesures des dites Roues que vous auez peut estre changé, ne vous seruant possible plus de la Roue P ny du pignon ou lanterne qui la mene, en faisant maintenant tourner horizontalement la Roue de Rencontre, quoy quil en soit Jattends au premier ordinaire les mesures &amp; dentures au juste de vostre dit horloge auec le diametre de la poulie de la chorde &amp; tout ce que vous croyez de plus important &amp; necessaire pour sa construction, comme aussi quelques vns de vos liures si vous les auez fait rejmprimer n'en ayant plus &amp; beaucoup de personnes de qualite men demandant pour en emporter lartisice en leurs pays.
Jattends donc auec jmpatience lhonneur de vostre Response fort ample affin quayant vn horloge exact Je puisse faire les mesmes experiences que Monsieur vostre frere ma dit que vous auiez fait sur ljnegalité des jours &amp; autres dont Je vous prie de m'enuoyer la liste &amp; la table des dites jnegalitez. Pour le Systeme de Saturne du Sieur Vren, Monsieur de Roberual me la dit de mesme jl y a longtemps. Jen trouue lescrit vn peu de mauuaise foy de ny pas faire mention de vous comme jl le deuroit. Vous men manderez sil vous plait vostre sentiment, Je ne lay veu qu'en passant, quand Je lauray examiné particulierement &amp; quil sera en ma possession je vous en diray aussi le mien. Cepandant Je vous prie de me conseruer lhonneur de vostre Amitie &amp; de me croire autant que personne du Monde</p>
<div type="closer">
<p>Monsieur
<lb/>Vostre treshumble &amp; tresobeissant seruiteur <persName key="peti033">P. Petit</persName>.</p>
</div>
</div>
<div type="para">
<p>A Monsieur Monsieur <persName key="huyg003">Huggens de Zulichem</persName> A la Haye.</p>
</div>
</body>
</text>
</TEI>
