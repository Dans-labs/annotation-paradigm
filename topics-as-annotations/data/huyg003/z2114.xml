<TEI>
<teiHeader>
<meta type="id" value="2114"/>
<meta type="date" value="1677-12-30"/>
<meta type="sender" value="rome049"/>
<meta type="recipient" value="huyg003"/>
<meta type="senderloc" value="?"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="z2114">
<div type="opener">
<p>Illustrissimo Domino <persName key="huyg003">Christiano Hugenio</persName> <persName key="rome049">O. Römer</persName> S.P.</p>
</div>
<p>Hodie penultimo anni finientis 1677 literas Tuas habui<note n="#1"/>, unde intelligo acceptas esse meas ultimas 11<hi rend="sup">mi</hi> Decembris.<note n="#2"/> perditas vero quas tertio die ejusdem mensis praemiseram<note n="#3"/>.</p>
<p>Ab eo tempore satelles et macula iteratò observati ante acta confirmarunt. Incumbo indies, quantum per alias occupationes licet, in negotium quod mihi commendas. Intervenit interea cogitatio de incurvatione radiorum ob motum circularem aetheris illos deferentis, quod paradoxum tam mihi videtur cognatum illi de mora út unum ab altero dependere credam, veluti ex motú luminis instantaneo sequi debuisset radiatio rectilinea.</p>
<p>Si ejusmodi incurvatio radiorum per spatium inter orbitam terrae et solem, saltem 5″ sit secundorum gradus deprehendetur illa methodo sequenti.</p>
<p>Eligantur duae fixae in Zodiaco circiter oppositae. Quando una oritur heliace observetur earum distantia, quae post 4 vel 5 menses quando altera appropinquat occasui heliaco iterum capiatur. Differentia ejusmodi observationum erit quadruplum inflexionis quaesitae<note n="#4"/>.</p>
<p>Modum vero observandi elegi accommodatiorem statui Observatorii nostri quamvis non omnino accuratissimum: Cautum tamen a refractionibus et parallaxi fixarum annua si qua sit. Labor videtur non penitendus, cum ex ejusmodi observatione magnum speretur emolumentum pro mora luminis, motu terrae, et vertigine aetheris, si succedat. nulla vero metuatur adversitas si deflexionis ejusmodi exilitas sensum effugiat. Scire desidero quid de hac re sentias, ego quidem operi accingor, et si coelum favere pergat intra triduum negotii dimidium absolvero.</p>
<p>De libro, cujus meministi, prima occasione percontabor Excellentissimum D. Cassinum.</p>
<p>Dominus <persName>Buot</persName> post aliquot mensium morbum fato appropinquare creditur<note n="#5"/>.</p>
<p>Quam primum aliquid exspecto a Te circa explicationem refractionum. Spero namque inde totum radiationis mijsterium detectum iri. Quam esset gratum! si miraculum illud naturae ad simplicitatem mechanicam posset reduci. Securi deinde inquireremus in constitutionem totius fabricae mundanae, quam totam intelligi credidero (quousque ingenium humanum pertingere potest) quando luminis ponderisque naturam intellexerimus. Ut aliquo modo exprimam motum animi circa has spes, sunt mihi illae instar earum quibus chijmici lapidem suum affectant et quasi devorant.</p>
<p>Nihil magis opto quam Tecum esse, et coràm commodius quam per literas Tua cognoscere, ut ad eorum normam tam ea digererem quae hucusque observavi vel meditatus sum, quam nova experimenta instituerem ad ulteriorem philosophiae hujus perfectionem.</p>
<p>Si Tua intercessione duorum mensium venia haberi posset ab illustrissimo D. Colberto statim post peractam primam observationem pro inflexione radiorum, ad Te transire vellem interea dum ♃ in vicinia Solis silet et hijemis incommoditas coelum nobis praecludat. Certe utilissimum mihi esset tecum conferre de meis rebus antequam ad editionem perficerentur<note n="#6"/>. et eadem opera Tuam Hollandiam viderem.</p>
<p>Haec est votorum meorum summa quae si tibi non displicent, significare velis qua via censeas me eorum compotem fieri posse. Vale.</p>
</div>
</body>
</text>
</TEI>
