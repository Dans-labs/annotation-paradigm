<TEI>
<teiHeader>
<meta type="id" value="0869"/>
<meta type="date" value="1661-06-21"/>
<meta type="sender" value="mora019"/>
<meta type="recipient" value="huyg003"/>
<meta type="senderloc" value="londe002"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z0869">
<div type="opener">
<p>A <placeName key="white901">Whitehall</placeName> ce <date>21. Juin. 1661</date>.</p>
<p>Monsieur</p>
</div>
<p>La beueüe<note n="#1"/> que J'ay faite en ma derniere vous aura sans doubte fait rire. Je vous asseure que Monsieur le Mylord <persName key="brou051">Bronker</persName> &amp; moy en auons bien ris. Je ne vous en feray donc point d'excuse. Je voy bien que vous ne quitterez point tout a fait le stile de courtizan qu'a mon example. laissons le donc là.</p>
<p>Monsieur <persName key="digb001">le Cheualier Digby</persName> fait imprimer son discours de vegetation<note n="#2"/>. aussi tost qu'il est acheué, Je vous en enuoyeray quelque copies. Vous sçauez que c'est un sçauant personnage, &amp; qu'il est un de ceux qui se sont creé des principes, &amp; qui en ont basti des systemes de la physique, selon lesquels ils expliquent les phaenomenes de la nature. il n'est pas besoin que Je vous fasse son pourtrait. Vous sçauez qu'il a l'esprit fort eclairé, qu'il est grand chimiste, et fort eloquent. Mais souuenez vous, et faites sçauoir a ceux que vous jugez à propos, que lors que quelque membre de nostre societé publie quelque essay de ses sentiments touchant aucune science ou partie de la philosophie, que la societé n'y est point interessé, à moins que cela soit declaré authentiquement.
Dans ce discours de Monsieur <persName key="digb001">Digby</persName>, il y a des iollies choses. Mais auec le temps la societé examinera la verité de ce qu'il y dit auoir experimenté, et mettra le tout a la coupelle, comme aussi toutes les pieces de Monsieur <persName key="boyl001">Boile</persName> et autres.</p>
<p>Dans quelques iours<note n="#3"/> nous esperons que nostre societé sera establie de la bonne sorte; dont vous sçaurez les particularitez. aussi tost que cela est fait, on procedera aux experiments, dieu aidant, d'un autre air, qu'on n'a fait, iusqu'icy. la vegetation n'y sera point oubliée. Monsieur <persName>le Chevalier Neile</persName> a le soin de la Tescopie<note n="#4"/>. Jl n'a pas encore essayé de faire les verres a vostre mode. Jl trauaille premierement a faire quelques uns à la main, sans l'aide d'un baston, pour voir iusqu'ou ladresse de la main seulle peut aller et il a fait un nouueau verre ou deux qui sont encor meilleurs que celuy que vous auez veu, de 35 pieds. mais dans une semaine
ou deux nous pretendons nous seruir de vostre mode, et construire des outils pour des plus grandes spheres que nous n'auons eues, jusqu'icy. Messieurs Bronker &amp; Neile ont desia veu ce que vous me mandez touchant vos nouuelles obseruations de Saturne. et sont autant rauis de ce que vous en dites, comme satisfaits de vostre candeur et ingenuité. Jls auoyent bien remarqué comme vous, que le Globe de ♄. ne s'auance point hors de l'anneau; mais n'auoyent point fait reflexion si cela estoit conforme a la proportion que vous leur auez assignee, ou non. Mais maintenant que vous leur auez mis cela en l'esprit, ils sont resolus de le considerer attentiuement et vous communiquer ce qu'ils en iugeront. Jl faut confesser la faute que J'ay faite en ne parlant point a Monsieur <persName key="boyl001">Boile</persName> touchant ce qu'il vous a promis des parelies, mais il me pourra seruir pour une espece d'excuse de vous dire, qu'il a leu vostre premiere lettre<note n="#5"/>. neant moins Je tascheray de vous obtenir de luy ce qu'il vous a promis. Nous sommes tresaises d'apprendre que Nostre exemple a seruy d'aiguillon a cette docte compagnie qui s'assemble chez Monsieur <persName key="monm010">de Montmor</persName> pour les animer a la recherche de la verité des choses par les vrays moyens. Nous serions rauys que toutes les autres d'Italie en fissent de mesme. nous auons dressé une lettre<note n="#6"/> pour Monsieur <persName key="monm010">de Montmor</persName> qui introduira entre nous une correspondence telle qu'ils desirent, selon ce qu'un membre<note n="#7"/> de nostre societé, qui a esté magnifiquement reçeu et traitté parmy eux depuis peu, nous a dit de leur part<note n="#8"/>. Je ne refuse pas la peine que vous voulez que je prenne, en vous communiquant parfois ce qui se passe parmy nous. mais sçachez que Je pretends, que vous m'en payerez tout ce qu'elle vaut. C'est a dire; si Je trouue que vous estes si peu occupé, que de n'auoir pas quelque chose de nouueau a me communiquer toutes les fois que vous m'escriuez, Je vous donneray de la besogne. depuis que vous estes parti, nous auons fait en sorte que le Roy a chargé Monsieur <persName key="wren002">Wren</persName>, de trauailler a la construction d'un Globe, exactement conforme à la lune. Il a desia fait quelque aduance là dedans. Et Je crois que vous ne seriez pas fasché que cela fust fait. le Roy luy<note n="#9"/> donné encor une autre tasche. C'est de tracer les figures de tous les petits insectes et autres animaux, comme le microscope les representent en quoy il reussira à merueilles. Mais il me souuient que Monsieur <persName key="olde010">d'Oldenbourg</persName> a entrepris de vous informer, de bouche, de tout ce qui s'est passé parmy nous depuis vostre départ: autrement Je crois que Je vous aurois escrit un volume entier cette fois cy: ayant par grand hazard plus de loisir a
cette heure, que je n'ay eu je ne sçay quand. neantmoins il faut adiouster encore quelques autres particularitez dont il ne vous pourra rien dire. Nous auons fait quelques experiments de certains poisons, &amp; en deuons encore faire d'autres. Vn de nostre Corps, c'est Monsieur <persName>le Docteur Charleton</persName><note n="#10"/>, nous fit mercredy<note n="#11"/> un tres iolly discours fur le subiect de l'experiment qu'il auoit fait deuant nous, de Nux Vomica, et du poison en generall. qu'il pourra, peut estre, imprimer. Mais voilà le loisir, qui me va estre retranché. Et de fait, quand cela ne seroit point, Je trouue qu'il me seroit impossible de vous donner a une fois l'histoire de toutes les petites choses que nous auons entre les mains. C'est pourquoy il faut que vous vous contentiez de cecy pour le present. Je n'ay point encore eu de nouuelles de cet Horloge dont vous me parlez mais Je ne doubte point qu'il ne me soit rendu aussi tost qu'il sera arriué. Je suis de tout mon coeur</p>
<div type="closer">
<p>Monsieur
<lb/>Vostre treshumble tresobeissant &amp; tresaffectionné seruiteur <persName key="mora019">R. Moray</persName>.</p>
</div>
</div>
</body>
</text>
</TEI>
