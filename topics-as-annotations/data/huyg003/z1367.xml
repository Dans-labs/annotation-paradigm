<TEI>
<teiHeader>
<meta type="id" value="1367"/>
<meta type="date" value="1665-03-31"/>
<meta type="sender" value="wall037"/>
<meta type="recipient" value="huyg003"/>
<meta type="senderloc" value="?"/>
<meta type="recipientloc" value="?"/>
<meta type="language" value="la"/>
<meta type="link" value="1366"/>
</teiHeader>
<text>
<body>
<div type="letter" id="z1367">
<p>Ecloga Daphnis, sive Sidera, praecipue a nauticis rusticisque rebus denominata ad <persName key="huyg003">Christianum Hugenium Zulichemium Constantini</persName> F. scripta occasione cometarum anni <hi rend="sc">ciɔiɔclxiv</hi> et <hi rend="sc">ciɔiɔclxv</hi>.</p>
<lg type="poem">
<l>Finitimum tutela, simul jucunda voluptas,</l>
<l>Dilectae Phoebo, Sceverinides Oceaninae;</l>
<l>Hunc quoque Pierium mihi fortunate laborem.</l>
<l>Per vigilem noctem quo carmine duxerit Ancon</l>
<l>Navita, dicemus. Sic casta Doride nunquam</l>
<l>Pan lavet, aut turpes immundo corpore Fauni.</l>
<l rend="; 1tab">Te, quem Fama vehit super aurea sidera curru,</l>
<l>Ne pigeat nobis aurem praebere faventem;</l>
<l>Haud indigna tuo ferimus donaria sensu,</l>
<l>Hugenide, decus Hugenidum fratrumque patrisque,</l>
<l>Mixta Palaephatio commenta Solensia versu,</l>
<l>Sic elisin aptata modis a vate Batavo,</l>
<l>Teque intertextum tuaque praeclara reperta.</l>
<l rend="; 1tab">Jam caput Oceano, stipata minoribus astris,</l>
<l>Extulerat, radijs fraternis aemula Phoebe,</l>
<l>Cum reditum molirentur pastoria pubes,</l>
<l>Sidere quam pleno conchas legisse marinas</l>
<l>Juverat, haerentesque vadis captare paguros.</l>
<l>In celso tamen advertunt Ancona morantem</l>
<l>Colle, reum toties promissi carminis. ipsum</l>
<l>Thestylis et Corydon, quos caetera turba secuti,</l>
<l>A tergo circumveniunt, cinguntque corona.</l>
<l>Ecquid agat, rogitant blandè: tum fausta precantur;</l>
<l>Et damnant voti promissaque carmina poscunt.</l>
<l rend="; 1tab">Contra ille: o Pueri, quid portet crastinus Eos</l>
<l>Sedi explorator: turmales agmine mergi,</l>
<l>Solivaga aut cornix, aut alcyones desertae</l>
<l>Si qua darent mihi signa. maris cras aequor arandum.</l>
<l>Detinuit nunc usque Jovis clementia sudi,</l>
<l>Et picturatus tot circum animalibus aether.</l>
<l>Quae nos in vitreo miramur monstra profundo,</l>
<l>Aether habet. radiant vultus formaeque natantum,</l>
<l>Cancer ibi est, delphinque; est grandi corpore cetus.</l>
<l>Ad Borean pisces, et contemplere sub austro</l>
<l>Pisces; nuper ubi numero crevisse feruntur.</l>
<l>Sunt urna, fluviusque, et aplustris comta carina</l>
<l>Illic. quin operis simulamina plurima vestri,</l>
<l>Luminaque in caelo pecori debentia nomen.</l>
<l>Vestibulum servant, elucens vellere fulvo</l>
<l>Dux aries, ingensque auratus cornua taurus.</l>
<l>Sunt hoedi, parvaeque sues, materque capella.</l>
<l>Est fuse sparso quae candet semita lacte</l>
<l>Bini cernunturque canes, pernoxque bubulcus;</l>
<l>Plaustraque; quique auriga suis excussus habenis.</l>
<l>Stellatum volat alatus per inane caballus:</l>
<l>Ac praesepe suum juxta stabulantur aselli.</l>
<l>Illic virgo, manum Cereali inlustris arista,</l>
<l>Et, transmutatus faciem, Pan ipse renidet.</l>
<l>Daphnin amans vestrum, secretae rupis in umbra</l>
<l>Uranie velut edocuit: me singula Daphnis.</l>
<l>Singula quae (carmen quia poscitis) ordine pangam.</l>
<l rend="; 1tab">Extemplo tentat vocem: numerosque modosque</l>
<l>Perpendens mulcet varijs concentibus auras.</l>
<l>Tum venti posuere, jacet sine fluctibus aequor:</l>
<l>Factaque sunt terris, sunt facta silentia ponto.</l>
<l>Mox interfatur: Quod prosperet, ab Jove magno</l>
<l>Ordiar: ordiri consuerunt ab Jove vates.</l>
<l>Vos, quoniam brevis haud ordo mihi nascitur (inquit)</l>
<l>Nocturnum chorea defendite corpore frigus.</l>
<l rend="; 1tab">Inde Jovis magni cunas, veterisque celebrat</l>
<l>Saturni jussum crudele, dolumque Cybelles;</l>
<l>Ortaque Dictaeis Corybantia sacra latebris:</l>
<l>Ut puero nutrix sit olentis lecta mariti</l>
<l>Uxor; et ipsa recens haedos enixa gemellos;</l>
<l>Queis comitata polum modo lucida stella frequentet,</l>
<l>Quae prius Olenijs balarat bestia campis;</l>
<l>Aureolumque terit formosi limen Olympi.</l>
<l>Tantus amor Iovis, et percepti gratia lactis.</l>
<l rend="; 1tab">Nec tamen hoc niveum manasse fluore nitorem,</l>
<l>In duo secta vias, oculis manifesta videntum,</l>
<l>Semita quo candet ducens ad tecta Tonantis;</l>
<l>Tergeminam sed noctem, productumque canebat</l>
<l>Alciden mundo; deus immortalis haberi</l>
<l>Haud pote qui fuerat, sopitae parvula mammis</l>
<l>Labra pater gnati nisi conjugis admovisset:</l>
<l>Quae, simul experrecta, simul conterrita, surgens</l>
<l>Uvidulas tenero mammas subduxerit ori,</l>
<l>Indignata. pavimentum tabulataque caeli</l>
<l>Deciduus maculis ut tunc infecerit albis</l>
<l>Per convexa ruens in se revolubilis humor:</l>
<l>Orbita cycneo nunc unde bifurca colore,</l>
<l>Ducta per aequales medio discrimine partes,</l>
<l>Caeruleum velut argento ferruminet axem:</l>
<l>Axem, cervices qui quum lassaret Atlantis</l>
<l>Haud gravis Herculeo requierit sarcina collo;</l>
<l>Atque tot aerumnas quem post, manesque subactos,</l>
<l>Ipse suis ornet jam portio magna triumphis;</l>
<l>Hesperidum contra custodem divitis horti</l>
<l>Insurgens Anguem, pede nixus; apertaque retro</l>
<l>Terribili rictu nil curans ora Leonis,</l>
<l>Lerneaeque audacem hydrae succurrere Cancrum;</l>
<l>Monstra novercales restantia jugiter iras,</l>
<l>Et frustra baccharum odium Junonis iniquae.</l>
<l rend="; 1tab">Hinc aliam memorat grassatam fraude novercam;</l>
<l>Et transmittendi pavidam nimis aequoris Hellen;</l>
<l>In thalamos sit ut illa tuos, Neptune recepta:</l>
<l>Phryxeumque pecus, foetamque heroibus Argo</l>
<l>Phasidos ad fluctus deducit et aethera cantu.</l>
<l rend="; 1tab">Nec silet Europae vectoris praemia; vel te</l>
<l>Bigarum Pelopis perjuri, Myrtile, rector.</l>
<l>Myrtoum pelagus signaras ante caduco</l>
<l>Funere; sublimem nunc tollunt cornua Tauri.</l>
<l rend="; 1tab">Haud procul his Hyades notat exardescere: sed, quae</l>
<l>Sunt Hyades Grajis, Suculas dixisse Latinos;</l>
<l>Atque duas septem mutasse Trionibus Arctos;</l>
<l>Arctophylaca pigro, sua Plaustra sequente, Bubulco;</l>
<l>Quando bovem prisco vocitabant more trionem,</l>
<l>Quod tereret duro proscissam vomere terram.</l>
<l rend="; 1tab">Hanc adeò sortem miserans suspiria ducit;</l>
<l>Buceriumque genus questu compellat inani:</l>
<l>Ah pecus infelix, armentum! saecla fuerunt,</l>
<l>Pondere quum duro neque vos gemeretis aratri</l>
<l>Navita nec vestro vocitaret nomine stellas.</l>
<l>Tunc neque sidus erat terris pia Virgo relictis,</l>
<l>Quae Cereale manu spicum gerit; Icariotis</l>
<l>Sive sit Erigone, cui fida Canicula patrem</l>
<l>Quaerenti indigna monstravit caede peremtum;</l>
<l>Atque, comes dominae, domino comitem Oarioni</l>
<l>Astra minor socium majorem repperit inter:</l>
<l>Seu magis Astraei sit sanguine creta, perenne</l>
<l>De genitore suo quae nomen contulit astris:</l>
<l>Sive sit antiquae Themidis justissima proles,</l>
<l>Aversata jugo vos aspectare gravari,</l>
<l>Tempora dum, pulsis melioribus, aerea surgunt:</l>
<l>Sive sit alma Ceres; horrens fugitiva videre</l>
<l>Vos quoque mactari; nil pejor linquit inausum</l>
<l>Ferrea dum soboles, ipsorum inimica Deorum;</l>
<l>Quos quasi de terra (nam Dij coluistis et illam)</l>
<l>Sit pepulisse parum, tentavit pellere caelo.</l>
<l rend="; 1tab">Tum detestatur suffultos angue Gigantas;</l>
<l>Porphyriona, statu terrentem cuncta minaci;</l>
<l>Rhaecumque; immanemque Gygen, validumque Mimanta,</l>
<l>Enceladumque; manusque rotantem Aegeona centum;</l>
<l>Et, cui par nemo feritate, Typhoëa dirum,</l>
<l>Ausos invasisse Deos tellure fugatos,</l>
<l>Ac totum magno caelum complesse tumultu,</l>
<l>Undique divulsas jaculantes torviter ornos</l>
<l>De tumulis cumulorum montibus ex aggestis.</l>
<l>Terrigenam ut pubem, Divûm penetralia sancta</l>
<l>Rimantem, Superi mentito fallere vultu</l>
<l>Quaesierint, addit; dispertitosque pavore;</l>
<l>Donec apud latè stagnantis flumina Nili</l>
<l>Horrificam faciem Pan sumserit Aegocerotis;</l>
<l>Ambiguoque sono Superos animarit ad arma,</l>
<l>Anguipedesque metu dare terga coëgerit omnes;</l>
<l>Caelo donandos Asinos auxisse timorem</l>
<l>Congerie vocum, perterri crepoque fragore:</l>
<l>Illa caelicolis nam tempestate fuisse</l>
<l>Auxilio Satyros, Silenorumque phalangem,</l>
<l>Evantes in asellis cum Bacchaeo ululatu,</l>
<l>Thyrsis armatos, tectos colocynthide parma.</l>
<l rend="; 1tab">Parvus ut interea volucer cum matre Cupido</l>
<l>Venerit Assyrij fugiens Euphratis ad undam;</l>
<l>Induerintque gregis (Syriae post numina genti)</l>
<l>Squammigerûm formas; gemini nunc anrea Pisces</l>
<l>Lumina, signiferum Capricorno juncta per orbem,</l>
<l>Ni fusa medius secernat Aquarius Urna;</l>
<l>Deucalioneos neque non edisserit imbres,</l>
<l>Nectaris aut quanti Ganymedes pocula verset;</l>
<l>Sive sit is Cecrops, peplo praesignis Athenae;</l>
<l>Pastor Aristaeus seu plena alvearia gestet,</l>
<l>Quae subter volitetis apes examine denso.</l>
<l rend="; 1tab">Qualiter et pandus vectarit Ariona Delphin,</l>
<l>Ac aliter vectum Danaëjum Persea narrat;</l>
<l>Cepheaque, Andromedenque, et maestam Cassiepejam;</l>
<l>Insertumque polo vastum Pistricis hiatum:</l>
<l>Quem Phaëtonteus longo sinuamine propter</l>
<l>Fulgeat Eridanus declivi proximus Austro:</l>
<l>Nuper ad occulti Batavos ubi verticis axem</l>
<l>Intuitos nova squammigerum simulacra micare:</l>
<l>Sollertes Batavos, imo seu gurgite piscem</l>
<l>Venari sit opus, vel in alto sidera caelo.</l>
<l rend="; 1tab">Tum canit, ut Daphnis sacra sub rupe docentem</l>
<l>Viderit Uranien: argutas carmina silvas,</l>
<l>Et repetita cavos ediscere carmina montes:</l>
<l>Ut Chaldaea vetus, mira dulcedine capti,</l>
<l>Stent auditores circum et Babylonia turba;</l>
<l>Dein quos Graja tulit, quos aut Nilotica tellus,</l>
<l>Itala quos, ac pulchra suo cum Caesare Roma;</l>
<l>Post Arabum de stirpe viri, et regnator Iberus;</l>
<l>Ac tandem quos consultos Germania misit</l>
<l>Astrorum caelique; suis qui sidera terris:</l>
<l rend="; 1tab">Tum Dea quo Daphnin, Divam quo Daphnis amore</l>
<l>Complexus; quanti non conscia Latmia saxa:</l>
<l>Utque Conon juveni radium donarit, utrimque</l>
<l>Multo insignem auro, et pellucidulis crystallis;</l>
<l>Per quas quod spectes, prope fiat; et augmina sumat;</l>
<l>Dixerit et: Sollers, en, primus quale Batavus</l>
<l>Munus adornarit; sed Etrusci quo decus Arni</l>
<l>Est Antenorea senior Thyrrenus in urbe</l>
<l>Regna Jovis princeps metatus, ab aethere vobis</l>
<l>Nunquam nota prius miracula nuntia portans;</l>
<l>Lunai montes; vultus tibi, Phosphore, ternos;</l>
<l>Quove satellitio sublustri nocte vagetur</l>
<l>Stella Deûm regis per caerula templa superne:</l>
<l>Hoc quoque tu non nota prius miracula prodes:</l>
<l>Hujus erat tibi servatus sollertior usus;</l>
<l>Arcanumque Chroni mortalibus omne recludes.</l>
<l>Accipe frustra olim nobis optabile donum.</l>
<l rend="; 1tab">Daphnidis ad gratum nomen pernice chorea</l>
<l>Exsultant alacres Pueri: neque segnius ipse</l>
<l>Prosequitur, Geminas imitantia lumina falces</l>
<l>Hactenus ut vanè Saturni credita sidus</l>
<l>Oblongo tam diversa sub imagine disco</l>
<l>Fingere, quando globum teretem teres annulus extra</l>
<l>Splendet, et ambo nigror spatij disterminat intus;</l>
<l>Exiguo circum quos erret stellula gyro:</l>
<l>Omnia divino quae fretus munere Daphnis</l>
<l>Extulerit, non ante novam vulgata per artem:</l>
<l>Adjungitque; quod his meritis permulsus, eundem</l>
<l>In sua magna Chronus sit adire sacraria passus:</l>
<l>Heic oculis lustravit ut omnia; promserit atque</l>
<l>Inventum subtile secandi temporis illinc;</l>
<l>Partes quo minimas ac momina dividat horae,</l>
<l>Oscilla ex tenui suspendens mollia filo:</l>
<l>Id Labyrintheos cursus qui dirigat alni,</l>
<l>Ignarumque viae ratis haud sinat esse magistrum:</l>
<l>Cui neque quotidie tam certus spondeat auctor,</l>
<l>Oceano quantum Titan altissimus exstet;</l>
<l>Ac, quibus emergat, queis tunc simul occidat oris,</l>
<l>Daphnidos egregio norint conamine docti.</l>
<l rend="; 1tab">Ille canit: chorus in numerum sua brachia quassant;</l>
<l>Alternoque solum pede pulsant. at freta saltu</l>
<l>Librabant hilares sese super humida thynni.</l>
<l>Auritus leporum populus tunc creditur ultro</l>
<l>Iliceas liquisse domos, cavasque quietes</l>
<l>Vicini nemoris: nulloque frequentior unquam</l>
<l>Caricis arrosor prodijsse cuniculus antris</l>
<l>Tempore narratur; narrent si vera puellae</l>
<l>Littoreae, quae siccandis custodia passim</l>
<l>Retibus ad ventos expansis forte sedebant,</l>
<l>Pectore Nerëides nudo, lasciva caterva,</l>
<l>Visa per incertam Lunam; visaeve putantur,</l>
<l>Et Triton, Glaucusque, procul sub luce maligna;</l>
<l>Tuque, cubans juxta stratas prope littora phocas,</l>
<l>Neptuninarum pecudum fidissime custos:</l>
<l>Neu quisquam serae meminit decedere nocti.</l>
<l rend="; 1tab">Interea tenebrae densantur; et abdita nimbo</l>
<l>Cynthia dum latitat, caeli de parte serena</l>
<l>Cinctum non solitis processit crinibus astrum,</l>
<l>Prolixumque trahens albore notabile syrma.</l>
<l>Mirantur chorus attoniti, miratur et ipse;</l>
<l>Praesertim tantum capiti cum demsit honorem,</l>
<l>Ornatumque sequacem omnem mox reddita Luna.</l>
<l>Infit et: Ad sua quisque mapalia tendite nota,</l>
<l>Prodigio nil solliciti, curamve foventes.</l>
<l>Insuetos alias tales cantabimus ignes,</l>
<l>Et trepidantem (nequicquam) formidine vulgum.</l>
<l rend="; 1tab">Haec Ancon: mihi visa tibi quae digna referri,</l>
<l>Hugenide, decus Hugenidum, cui sidera curae;</l>
<l>Fallat multiplici quem non ambage cometes,</l>
<l>Nec Phoebum, Pimplaeve decet contemnere Divas,</l>
<l>Queis tua tota domus, fratres, genitorque dicati.</l>
<l rend="; 1tab">Littoream mea sed neque patria despice Musam;</l>
<l>Et nolis audire parum tu vatibus aequa,</l>
<l>Aeterno quam tot decorarunt carmine vates.</l>
<l>&nbsp;</l>
<l rend="; 2tab">FINIS.</l>
</lg>
</div>
</body>
</text>
</TEI>
