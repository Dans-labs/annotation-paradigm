<TEI>
<teiHeader>
<meta type="id" value="0649"/>
<meta type="date" value="1659-08"/>
<meta type="sender" value="huyg003"/>
<meta type="recipient" value="chap002"/>
<meta type="senderloc" value="?"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z0649">
<div type="summary">
<head rend="h4">Sommaire</head>
<p>Saturne. Monmor. Guisoni. Vossius. horologe de Roberval.</p>
</div>
<div type="opener">
<p><persName key="chap002">Chapelain</persName>.</p>
<p>Monsieur</p>
</div>
<p>Quoyque j'use mal de la dispense que vous m'avez accordee de ne m'attacher pas a ce que le devoir requiert pour ce qui regarde nostre commerce et en que je garde le silence des mois entiers, vostre bontè toutefois est si grande qu'au lieu de m'en faire des reproches vous me reiterez la mesme dispense. C'est ce que j'ay appris dernierement par celle<note n="#2"/> que vous aviez escrite a Monsieur Heinsius et qu'il m'a fait la faveur de me communiquer. La quelle m'a aussi fait connoistre l'extreme obligation que j'ay a Monsieur de Monmor de ce qu'il daigne s'interresser en mon honneur, n'ayant pas voulu souffrir qu'on m'ostast celuy d'avoir produit le premier la nouuelle facon d'horologes a pendule. J'espere que j'auray quelque jour moyen de luy tesmoigner ma gratitude, et la haute estime que j'ay tousjours eue pour sa vertu. Cependant je vous prie Monsieur de l'asseurer de mes treshumbles respects en luy presentant de ma part le traitè de Saturne, dont j'ay envoyè<note n="#3"/> quelques exemplaires a Monsieur Bouillaut afin qu'il vous en donne deux. Si vous le desirez je vous en adresseray cy apres encore d'autres, pour en faire part a vos amis, si pourtant il en vaut la peine. Car je scay bien que cest escrit ne respondra pas a vostre attente et c'est bien a mon regret que vous l'ayez attendu si long temps, ce qui ne seroit pas arrivè s'il ne s'estoit rencontre que justement en mesme temps Monsieur Vossius a donnè de l'employ<note n="#4"/> a cet imprimeur. Ce que
vous m'escriviez par vostre derniere touchant l'horologe de Monsieur de Roberval et pour explication de ces <hi rend="i">detentes</hi> cest tout a fait conforme a ce que j'en avois depuis pensè, mais
il paroit que cette invention comme il l'a proposee est encore tres imparfaite en ce qu'il y manque ce qui estoit le plus difficile a trouuer. Car en effect il monstre bien d'avoir eu la pensée d'appliquer une sorte de pendule aux horologes, mais non pas de quelle maniere, n'expliquant pas le moyen d'entrenir<note n="#5"/> le mouuement des vibrations par l'ayde du poids, en quoy consiste la principale industrie. La quelle j'advoue pourtant n'estre pas bien grande, et il me semble tousjours que j'ay a tresbon marchè la reputation que cette fabrique m'a donnee.</p>
</div>
</body>
</text>
</TEI>
