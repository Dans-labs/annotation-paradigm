<TEI>
<teiHeader>
<meta type="id" value="1348"/>
<meta type="date" value="1665-02-24"/>
<meta type="sender" value="mora019"/>
<meta type="recipient" value="huyg003"/>
<meta type="senderloc" value="londe002"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z1348">
<div type="opener">
<p>A <placeName key="white901">Whitehall</placeName> ce 24. Feurier 1665.</p>
<p>Monsieur</p>
</div>
<p>Jl est iuste que Je me contente que vous fassiez responce aux miennes par diuerses reprises, puisque Je vous traitte presque tousiours de la sorte. Jl y a plaisir d'agir sans façon. et l'amitié est la plus douce, ou il y a moins de contrainte. Je m'en vay donc respondre a Votre derniere du 27<note n="#1"/> que Jay receu ce matin. Et si Je ne vous dis là dessus tout ce que je voudrois, a cette heure, vous deuez croire que Je suppleray tout ce qu'il y manque une autre fois.</p>
<p>Je gouste fort bien vostre Jnstruction pour les pilotes. Jy trouue toute chose pleinement et clairement couché. Jl pourra bien estre que celle que nous faisons estat d'imprimer sera la mesme chose. mais soit qu'il y ait difference ou non tousiours en aurez vous copie. Celle que Je vous ay envoyee<note n="#2"/> estoit dressee pour Monsieur le prince Rupert<note n="#3"/>. On luy a dit toutes les autres choses de bouche en la luy donnant auec Vostre Table d'equation<note n="#4"/>. Nous publierons aussi la relation<note n="#5"/>
de Monsieur Holmes comme vous auez fait: ce qui vous seruira d'assurance que ce que vous y auez fait m'est bien agreable. Mais vous en serez encor plus satisfait lorsque Je vous auray dit, qu'ayant repeté a un des Capitaines qui commandoit un des 3. vaisseaux qui estoyent auec Monsieur Holmes la relation dudit Holmes, de mot en mot, il me l'a tout confirmé.</p>
<p>Ca esté en effet une surprise bien agreable a Monsieur nostre president<note n="#6"/> et a moy d'apprendre cette nouuelle sorte de sympathie que vous auez remarquee dans vos Horologes. Jl y aura bien à discourir sans doubte et nous pretendons en parler dans nostre premiere Assemblee. mais peut estre n'en raisonnerons nous pas qua celle de la huictaine d'apres<note n="#7"/> afin qu'on y pense bien auparauant que d'en parler. Comme que c'en soit Je fais estat de vous communiquer ce qui sy en dira si J'y trouue quelque chose qui en vaille la peine. Cependant Je vous diray que si ce n'estoit, que chacun de nous sçait, que vous estes assez capable d'inuenter de vostre chef, toutes les experiences qui pourront estre requises, ou pour penetrer plus auant dans cette affaire, ou pour en tirer les consequences utiles, on vous proposeroit d'en faire peut estre quelques unes sur ce suiet. Mais puisque vous faites estat de la poursuivre il faut s'en remettre a-vous. Seulement vous auertiray Je que je serois aise que vous sçeussiez precisement iusqu'a combien il faut que les deux Horologes sapprochent l'un de l'autre en iustesse, deuant que cette sympathie paroisse: cest a dire de 2. 3. 4. ou autre nombre de secondes, en 24. heures. Apres si 3. ou 4. montres se pourront accorder ensemble de la sorte: et en dernier lieu, puisque y ayant la difference de 2. ou 3. secondes en 24. heures, entre deux Horologes, ils ne laissent pas de s'accorder, que vous sçeussiez lequel cede a l'autre, dautantque apparemment l'un rectifie l'autre. Ces differences se pouuant ce me semble obseruer comme aussi la solution de cette derniere difficulté, en les comparant auec vostre Grand Horologe qui bat les secondes. Au reste si aucun mouuement imperceptible dans l'air peut causer cette Isochroneité, Je crains qu'on aura quelque raison à soupsonner que quelques mouuements desreglez dans l'air pourront plustost les faire deuoyer de leur vraye iustesse, que rendre leurs vibrations egalles. et qu'en fin les Horologes qui sentent ces mouuemens se pourront plus facilement egarer, que ceux qui ne les sentent point, et par
consequent qu'il vaudroit mieux que les deux Horologes dont on
se sert sur mer, ne fussent point si bien daccord qu'autrement, puisque leur distance estant tousiours egalle on sen peut aussi bien seruir comme sil ny en auoit point de tout: au lieu que se tennant tousiours ensemble on ne peut pas estre si bien assuré qu'il ne perdent rien de leur vraye iustesse. la chose estant euidente par vos experiences que lors qu'a la verité il y a 2. ou 3. secondes à dire qu'ils soyent tous deux egalement iustes. cela nempesche pas qu'ils n'aillent egalement viste lors quils sont proches lun de lautre d'un pied ou deux.</p>
<p>Je me suis laissé aller bien plus auant dans cette matiere que je ne pensois faire quand je me suis mis a escrire. Mais cest pour iustifier ce que je vous ay dit au commencement que J'agis auec vous sans me constraindre en façon quelconque.</p>
<p>Vous me direz peut estre que ce que Je viens de dire ne conclud rien au desauantage des Horologes, quant à leur utilité et Je vous l'auoueray bien. tousiours trouuerez vous que Je ne fais que discourir a mon ordinaire sur ce qui se presente en vous entretenant. Mais de peur que Je ne sois bientost interrompu comme il marriue presque tousiours Je laisse là cette matiere pour le present, pour la reprendre une autre fois; et men vay voir ce que J'ay a vous dire sur les autres passages de Vostre lettre.</p>
<p>Monsieur Dauidson partit dicy la semaine passee, qui vous apporte le liure de Monsieur Hook. Ne layant point encore leu Je ne sçauois pas qu'il y eust parlé de sa machine. Mais ce que vous en dites est fort raisonable. toutesfois vous diray Je, qu'il est a present si fort occupé en plusieurs choses plus pressantes qu'il ne peut pas bonnement auoir assez de loisir de trauailler à faire ses verres pour le present. on n'oubliera pas de l'y engager au plus tost. Jl a maintenant sur les bras une lecture de la mechanique qu'il fait tous les Mercredis a l'heure de nostre Assemblee. un Marchand appellé Sir John Cutler<note n="#8"/> nous ayant donné 50. liures sterlin par an a perpetuité, pour maintenir cette lecture, il est aussi fait Curator de nos Experiences ordinaires<note n="#9"/> dont nous luy donnons aussi une pension de 30. Jacobus par an. et jl sen va aussi estre professeur d'Astronomie au College de Gresham. pour ce qui est de son inuention pour les longitudes Je tascheray de vous en sçauoir dire quelque chose par ma premiere.</p>
<p>Vous aurez dans peu de temps ce que Monsieur Wren a fait sur la Comete. Ce que vous dites des predictions de Monsieur Auzout suffit pour le faire voir qu'il sen auroit pu espargner la peine. mais je crois aussi qu'il se trouuera a redire dans dautres particularitez que celles que vous marquez. mais Je m'en remets a ce que vous en fera voir ce que Monsieur Wren va publier<note n="#10"/> sur cette matiere.</p>
<p>Le Roy approuue fort ce chariot que luy a fait faire Monsieur de Son<note n="#11"/>. il est vray qu'il ne la pas encore essayé dans des chemins rabboteux: mais Je ne doubte pas qu'il ny reussist fort bien. les ressorts de derriere ont plus de 5. ou 6. pieds de long comme Je pense vous auoir dit. et ceux de deuant plus que 3. de sorte qu'il ne se peut qu'il ne soit assez aisé. au reste si c'est une faute que les branches sont attachees trop fort a la selle du cheual il n'est pas difficile d'y remedier. Mais quand le cheual viendroit à tomber cela ne feroit pas verser le Chariot a moins qu'il toucheroit dun costé ce qu'il aura de la peine a faire a cause que le Chariot le soustiendra. En un mot (parce qu'il faut que Je couppe icy) la cheute du Cheual incommoderoit si Je ne me trompe le chariot moins qu'il ne feroit la chaise roulante bien que les flesches n'en sont point si fortement attachez a la selle du Cheual.</p>
<p>Ayant releu les 4 pages precedentes Je m'estonne que vous nayiez remarques cent fautes en toutes mes autres lettres que Je n'ay pas eu le temps de relire. Mais vous auez beaucoup d'indulgence pour</p>
<div type="closer">
<p>Monsieur
<lb/>Vostre treshumble et tresobeissant seruiteur <persName key="mora019">R. Moray</persName>.</p>
</div>
</div>
<div type="para">
<p>A Monsieur Monsieur <persName key="huyg003">Christian Hugens de Zulichem</persName> A la Haye.
<lb/>XII</p>
</div>
</body>
</text>
</TEI>
