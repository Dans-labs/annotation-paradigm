<TEI>
<teiHeader>
<meta type="id" value="1236"/>
<meta type="date" value="1664-06-09"/>
<meta type="sender" value="mora019"/>
<meta type="recipient" value="huyg003"/>
<meta type="senderloc" value="londe002"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z1236">
<div type="opener">
<p>A <placeName key="white901">Whitehall</placeName> ce 9 Juin 1664.</p>
<p>Monsieur</p>
</div>
<p>La lettre<note n="#1"/> que Monsieur vostre pere m'a rendue de vostre part, m'a este fort agreable, mais non pas tout a fait tant que vos precedentes, parceque J'auois quelque sorte desperance de vous voir en sa compagnie. Mais puis que vos affaires vous ont appellé ailleurs il faut que Je m'en contente. Il y a aussi une chose dans vostre lettre qui me donne de l'inquietude. Cest que J'y voy que vous m'auez escrite une lettre<note n="#2"/> que Je n'ay point receuë. Jl faut auouër que J'estois un peu esbahy de voir
couler tant de temps sans receuoir de vous aucune responce, ny à celle que Je vous enuoyay de la part de Monsieur le Comte de Kincardin<note n="#3"/>, ny a la mienne<note n="#4"/> qui l'accompagnoit. J'ay pourtant attendu tousiours sans vous témoigner mon impatience jugeant, que sans doubte, il y auoit quelque empeschement insurmontable, qui vous obligeoit à la diferer. Mais maintenant Je vois que vous l'auez escritte, et quelle est perdue. Je vous prie donc, de prendre la peine de repeter ce que vous auiez escrit dans cette lettre egaree, afin que nous puissions sans tarder dauantage proceder dans cette affaire là. la lettre<note n="#5"/> dans la quelle Monsieur Siluius vous a dit qu'il y auoit quelque chose d'importance estoit celle qui couuroit la derniere de Monsieur de Kincardin: qui est aussi en peine d'auoir esté si long temps sans auoir de vos nouuelles.</p>
<p>J'ay escrit à paris comme J'auois dit a Monsieur Siluius pour payer, et faire transporter la machine; mais vous aurez esté parti de là deuant que ma lettre fust arriuee: et ainsi nostre intention sera frustree. C'est pourquoy apres y auoir bien pensé, nous auons resolu de ne la point enuoyer querir mais d'attendre encor 5. ou 6. semaines; parceque alors Monsieur Siluius fait estat de passer en france, et à son retour il apportera une machine. Je crois que vous ne desapprouerez pas cette resolution, puisque d'un costé, le delay n'a point de mauuaise consequence, et d'ailleurs on verra cependant si la chose vaudra bien la peine.</p>
<p>C'est en attendant vostre responce à ma precedente, que Je me suis retenu de vous informer de ce que vous auez eu enuie de sçauoir touchant les escrits de Monsieur Horox<note n="#6"/>. Nous en auons recouuré quelques uns que Messieurs Wallis, et Wren croyent dignes destre communiquez au public, quoy que ce ne soit que des fragments. Ce sont quelques exercitations Astronomiques qu'il a nomees Antilansbergianus, dans lesquelles en refutant ce qu'il y a à reprehender dans Lansberge<note n="#7"/> il y a meslé plusieurs belles choses et nouuelles a ce qu'en dit Monsieur Wallis si Je m'en souuiens bien. Cecy ayant esté rapporté en une de nos Assemblees<note n="#8"/> on a trouué bon<note n="#9"/> de donner en charge a ces deux Messieurs, de renger ces escrits en la meilleure façon que faire se peut: ce qu'ils ont entrepris. et aussi tost que cela sera fait, si l'on ne les imprime<note n="#10"/> pas icy, au moins tascheray Je d'en tirer Copie pour vous enuoyer.</p>
<p>On a aussi depuis peu, sur l'instance<note n="#11"/> qu'en a fait Monsieur Heuelius, enuoyé a Dantzic la Copie qu'il nous a demandee du Catalogue des estoiles fixes<note n="#12"/> &amp;c. du Roy Vleig Beig<note n="#13"/>, dont le nom vous est, sans doubte, connu par une autre de ses pieces<note n="#14"/>, qu'a estè publié, il y a Je crois 6. ou 7. ans, par Monsieur Greuius<note n="#15"/> professeur d'Astronomie à Oxfort. Mais ce Catalogue n'estant qu'un chapitre d'un
Traitté d'Astronomie escrit en langue persienne par ce mesme roy, nous auons engagé une personne<note n="#16"/> fort scauante en cette langue là de le traduire tout en latin, ayant offert à Monsieur Heuelius de le luy enuoyer pour donner le tout ensemble au public, s'il le trouue bon, ou en latin seul, ou le persien et le latin ensemble, estant resolus de le faire imprimer nous mesme, en cas quil ne le fait pas, et qu'on iuge qu'il vaudra la peine de limprimer tout seul, par ce que traittant d'un suiet qui n'est pas de grande mise, le liure ne se debitera pas si bien tout seul, comme il seroit estant relié auec quelque autre. dites m'en vostre sentiment. Jl ne me souuient plus de rien a present, si non de vous rendre graces de vos liures dont Je n'ay point encore receu que celuy<note n="#17"/> que Monsieur vostre pere m'a rendu et de vous dire qu'il m'a preuenu, en achetant les pieces<note n="#18"/> de Monsieur <persName key="boyl001">Boile</persName> que Je pensois vous enuoyer, auec le Sylua de Monsieur Euylin<note n="#19"/>. Je suis de tout mon coeur</p>
<div type="closer">
<p>Monsieur
<lb/>Vostre tres humble et tres obeissant seruiteur <persName key="mora019">R. Moray</persName>.</p>
</div>
<p>Monsieur nostre president vous rend mille graces de la peine que vous auez prinse en luy faisant tenir l'Horologe<note n="#20"/> et desire fort de scauoir à qui il en payera le prix, et a combien il reuient.</p>
</div>
<div type="para">
<p>A Monsieur Monsieur <persName key="huyg003">Christian Hugens de Zulichem</persName> A la Haye.
<lb/>XII
<lb/>1 β</p>
</div>
</body>
</text>
</TEI>
