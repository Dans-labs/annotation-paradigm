<TEI>
<teiHeader>
<meta type="id" value="0878"/>
<meta type="date" value="1661-07-21"/>
<meta type="sender" value="huyg003"/>
<meta type="recipient" value="peti043"/>
<meta type="senderloc" value="?"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z0878">
<div type="opener">
<p>Mademoiselle</p>
</div>
<p>Je ne scay si vous vous souuenez encore d'un homme qui durant l'hyver passé se donnoit quelque fois l'honneur de vous venir veoir, qui scauoit un peu crayonner, et entreprit de faire vostre portrait en quoy il ne reussit que mediocrement. Cet homme en partant de la passa la mer et vint en Angleterre d'ou je ne scay par quels vents contraires il ne vous a point fait auoir de ses nouuelles. Il croioit retourner a Paris en ce temps icy, pour vous aller demander pardon de sa faute, mais son mauuais destin à son grand regret l'en empesche, qui pourtant un jour pourra devenir meilleur. C'est son frere<note n="#2"/> qui vous rendra cette lettre, en faueur de qui il ne vous dira autre chose, sinon que vous ne veuillez pas luy faire ce tort de croire que pour estre de mesme race il garde aussi peu sa parole et ses promesses. Au reste il ne luy envie pas peu le bonheur qu'il aura de vous veoir, et dans ce moment il repasse dans sa memoire tout ce qu'il y a de beautè dans vostre visage, et de charme dans vostre conversation. Si vous auiez de la bontè de mesme, il espereroit de pouuoir obtenir sa grace, mais scachant a peu pres ce qui en est il ne s'y attend pas trop et ne s'assure de rien sinon que quoy il en adviene vous ne ferez pas qu'il ne soit constamment</p>
<div type="closer">
<p>Mademoiselle</p>
<p>Vostre treshumble et tresobeissant seruiteur <persName key="huyg003">Chr.H. de Zulichem</persName>.</p>
</div>
</div>
</body>
</text>
</TEI>
