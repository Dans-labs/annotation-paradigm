<TEI>
<teiHeader>
<meta type="id" value="0142"/>
<meta type="date" value="1652-12"/>
<meta type="sender" value="huyg003"/>
<meta type="recipient" value="tacq001"/>
<meta type="senderloc" value="?"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="z0142">
<div type="opener">
<p><persName key="huyg003">Christianus Hugenius</persName>....S.D.</p>
</div>
<p>Ex ijs quas nuper ad me dedisti, literis, didici demum praeposterè Thesim vestram à me intellectam fuisse. Quod autem isto modo ipsam interpretabar, effecit tum demonstratio ea quam in exemplum adduxeras quam te tanquam perfectam absolutamque omnibus numeris haberi velle putabam; tum quod subtilius aliquod <hi rend="i">παράδοξον</hi> assertioni tuae affingere studebam. Namque illud satis vulgare et dialecticis notissimum censebam quomodo ex falsis verum deduci possit etiam legitima et directa argumentatione; ut cum dicimus, omnis lapis est animal; omnis homo est lapis; ergo omnis homo est animal. et rursus omne animal ratione est praeditum, omnis homo est animal, ergo omnis homo est praeditus ratione. Hujuscemodi exemplis in Geometria quoque passim occurrentibus quum Thesis Tua vera esse demonstretur, nescio qui potuerit impossibilis viris doctis videri, (ut scribis) atque admirabilis. Sed haec jam si placet missa faciamus; potiusque de vero quaeramus ex veris eliciendo, quodque
extra omnem sit disputationem. Innumera enim sunt in mathematicis scientijs, quorum disquisitio cum omni careat controversia, simul multo plus adferat utilitatis et delectationis. Egregia prae caeteris contemplatio est circa maximorum et minimorum inventionem, quam prioribus literis Tibi usu venisse scribebas in problemate Sectionis trianguli per datum punctum. Ejus problematis casus cum punctum intra triangulum datum est quia determinationem habet, lubentissime videre velim quomodo à Te proposita sit, nam ab omnibus quos ego legerim praetermissam comperio.</p>
</div>
</body>
</text>
</TEI>
