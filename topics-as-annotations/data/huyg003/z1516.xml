<TEI>
<teiHeader>
<meta type="id" value="1516"/>
<meta type="date" value="1666-01-21"/>
<meta type="sender" value="huyg001"/>
<meta type="recipient" value="monm010"/>
<meta type="senderloc" value="denha004"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z1516">
<div type="opener">
<p>Monsieur <persName key="monm010">de Montmor</persName>.</p>
<p>A <placeName key="denha004">la Haye</placeName> ce 21 Janvier 1666.</p>
<p>Monsieur</p>
</div>
<p>Jl m'importe pour ma justification, que vous sachez, que la Lettre qu'il vous a pleu m'escrire dès le 4<hi rend="sup">e</hi> de ce Mois, ne m'a esté rendue qu'auant hier. s'il vous plaist de vous souuenir des mains par les quelles elle a passé, jespere que vous aurez la bonté d'empescher que ce tort ne me soit plus faict; à moij qui me repute à tant de grace l'honneur de vostre souuenir, et qui certainement ne voudrois pas demeurer en faute de reconnoistre des faueurs que j'aij si peu meritées. Pour le voijage de mon Fils<note n="#1"/> dont je voij, Monsieur, que vous auez ouij parler, il est vraij qu'à mon retour<note n="#2"/> j'aij trouué qu'il luij en auoit este faict quelque ouuerture de par Monsieur <persName key="colb012">Colbert</persName>, mais depuis quelque temps en çà je n'en aij plus rien appris: de quoij ie suis si peu marri, que je vous asseure Monsieur, que la premiere nouuelle que j'en eus me fut un coup de dague; tant j'aij de repugnance à me veoir priuer sur la fin de mes jours de cet Enfant, dont la conuersation m'est si douce et
si precieuse. J'attens auec impatience le liure des deuises<note n="#3"/> qu'il vous plaist me faire esperer. Cette estude m'a tousiours pleu, et icij, Vervecum in Patria<note n="#4"/>, on a voulu juger que par fois je n'ij auois pas mal reusci. Il me semble d'en auoir veu quelque volume in folio à Paris ou il ij auoit les devises et autres Emblemes de vos Roix proprement grauez et expliquez: mais j'aij perdu le nom de l'auteur et regrette fort de n'en auoir pas emporté un exemplaire. Peut estre auront ils esté malaijsez à recouurer. Mon fils vous rend tres-humbles graces des soings qu'il vous plaist auoir de luij, et souhaitte fort de veoir ce que vous luij promettez de l'Esprit de l'homme selon Monsieur Descartes<note n="#5"/>.</p>
<p>Mais, Mon cher Monsieur, ij a il pas moijen que je sache par vostre entremise, que c'est que je puis auoir faict à nostre bon petit Pere Bertet, qui me faict attendre il ij a si longtemps<note n="#6"/> et ses propres lettres, et celles de quelques uns de ces excellens Collegues, qui ont pris la peine de raisonner sur une dissertation Poetique<note n="#7"/> passée entre Monsieur Corneille et moij? Je ne scaij à qui me prendre de ce que cela et plusieurs autres belles choses du crû de ceste Societé de Lion demeure tant à venir. Obligez moij, s'il vous plaist, d'ij faire interuenir vostre autorité, qui est aussi grande parmi ces Illustres, qu'elle merite de l'estre parmi tout le monde lettré. Vous voijez, Monsieur, comme l'amitié dont vous ne vous lassez de m'honorer me porte à la derniere liberté de vous importuner: mais ce sera, s'il vous plaist, à la charge que vous me fassiez la grace de disposer reciproquement de moij et des miens, et de nous ordonner sans retenue les choses de vostre seruice dont vous pourriez nous juger capables en ces quartiers icij, ou je seraij tousiours trouué, tant qu'il plaira a dieu, de m'ij laisser viure,</p>
<div type="closer">
<p>Monsieur,</p>
<p>Vostre tres-humble et tres obeissant seruiteur.</p>
</div>
<p>Je ne parle plus du pauure microscope esgaré<note n="#8"/>. Je crains qu'il faudra bien de ces grands Telescopes sans tuijau de Monsieur Auzout pour la descouurir, et en suis tousiours fort marrij.</p>
</div>
</body>
</text>
</TEI>
