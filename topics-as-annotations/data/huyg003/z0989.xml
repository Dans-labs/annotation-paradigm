<TEI>
<teiHeader>
<meta type="id" value="0989"/>
<meta type="date" value="1662-03-08"/>
<meta type="sender" value="peti033"/>
<meta type="recipient" value="huyg003"/>
<meta type="senderloc" value="parij001"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z0989">
<div type="opener">
<p>A <placeName key="parij001">Paris</placeName> le 8<hi rend="sup">me</hi> Mars 1662.</p>
<p>Monsieur &amp;c.</p>
</div>
<p>Jay lhonneur de voir si souuent Monsieur vostre frere quil me semble que vous ne soyez point absent &amp; sa presence me rend en quelque facon paresseux de vous escrire. Mais comme jl est pourtant jmpossible de se priuer si longtemps de cette satisfaction particulierement quand quelque occasion sen presente je m'entretiendray auec vous par ce papier sur la table<note n="#1"/> que vous auez enuoyé de lEquation des jours laquelle montant presque jusques a 32′, Je ne scay sur quel fondement vous lauez calculee car vous ne pouuez pas lauoir entierement faitte sur vos obseruations du pendule ny ayant pas encores vne annee que vous les auez commencees. de lauoir
aussi prise de celles de <persName key="brah901">Tycho</persName>, <persName key="kepl901">Kepler</persName>, <persName key="boul014">Bouillaud</persName> &amp; autres je ny vois pas le rapport tout entier quand mesmes vous auriez voulu adjouster lequation dun jour a celle dvn autre &amp; ainsi de suitte jusques a la plus grande. de facon que ne scachant point le fondement de vostre dite table Je nen puis parler que par foy a ceux qui men demandent mon auis. Mais Je vous prie de me lexpliquer &amp; me dire si cest en partie par les obseruations du pendule &amp; en partie par le Calcul Geometrique suiuant les positions de tel ou tel Astronome que vous l'auez ainsi redigee, et si vous entendez comme quelques vns l'ont pensé en voyant vostre dite table, que le 15. jour par exemple du present Moys soit plus long de 5′ 58″ que le 10<hi rend="sup">e</hi> jour de feurier ou jl ny a point d'equation, cest a dire que le soleil employe precisement 24 heures dvn midy a lautre; si cela estoit ainsi vostre table ne seroit composee que de la difference des jours apparens les vns aux autres, adjoustee de jour a jour et ne seroit que pour lvsage d'une horloge a pendule. Mais pour lauoir ainsi trouué par lexperience jl faut supposer que vostre Pendule soit bien rectifie &amp; que les jnegalitez que vous trouuez dun midy a l'autre par exemple ne procedent point de vostre Machine ny daucune jnegalite de lair ce qui est bien difficile a prouuer &amp; laissera tousjours du doubte jusqua ce que par plusieurs foys, &amp; par diuers pendules, en diuers temps, &amp; par diuers obseruateurs, lexperience aye este bien consirmee. Ce que je ne suis pas encores en estat de pouuoir faire ne pouuant faire cheminer mon grand horloge de 3 pieds. Mais jespere que jen viendray a bout au premier loisir que mon ouurier aura dy refaire la Roue de Rencontre &amp; la mettre horizontalement pour oster le pignon des Palettes &amp; la Roue qui mene la Maniuelle. Cepandant Jattendray vne plus ample explication de vostre dite table.</p>
<p>Pour vos experiences sur le vuide elles me donnent beaucoup de satisfaction quand Je les voys dans vos lettres a Monsieur vostre frere. Mais comme je croy que vous en retenez le memoyre &amp; le journal jespere que vous aurez bien la bonte de men faire faire vn de ces jours quelque Copie. nous ne pouuons point icy y trauailler faute de verrerie &amp; de curieux, me trouuant seul avec Monsieur Oso<note n="#2"/> &amp; quelque peu Monsieur Theuenot qui soyons pour les experiences. Je ne doute point que vous nayez veu le liure<note n="#3"/> de Franciscus Linus contre celles de Monsieur Boyle jmprime a Londres qui ne parle pas comme vn homme bien jntelligent en cette matiere aussi nempeschera til pas comme je croy le cours de vos Obseruations. J'enuie le bonheur de Monsieur le Marquis Durazzo<note n="#4"/> qui vous doit voir a la
Haye au premier jour a ce quil m'a mandé de Londres &amp; Monsieur de Gabian<note n="#5"/> son cousin partist hyer dicy pour laller trouuer en flandres &amp; de la en Hollande. Jl me mandé quil vous porte le liure de Baliani<note n="#6"/> de Motu Pendulorum<note n="#7"/> mais Je croy quil ne vous sera pas nouueau &amp; que ce ne sera quvn tesmoignage de la bonne volonte de ce noble gentilhomme. Je leur auois promis destre du voyage &amp; sans quelques affaires que jay au Palais Je leur eusse tenu parole mais le necessaire &amp; le domestique lemportera sur le plaisir &amp; la curiosité a mon tres grand Regret.</p>
<p>Au surplus Je vous diray que Jay fait vne tresexcellente lunette de 16 pieds de longeur qui suiuant vostre Calcul approche autant que la vostre de 24 pieds puis quelle porte fort nettement vn conuexe oculaire de 2 pouces de diametre. cest a dire quil vnit les Rayons du Soleil a 2 pouces. Mais vous mobligerez bien fort de Menuoyer la preuue de cela que vous mauez autresfoys promis<note n="#8"/> car je ne voys point comment vous pouuez conclure cet approchement ou grossissement des objects par cette multiplication des forces de lun &amp; lautre des verres Oculaire &amp; Objectif. Je lattendray donc sil vous plait cepandant que le beautemps viendra pour mettre en vsage ma dite lunette a voir Venus si Elle a des montagnes &amp; Saturne &amp; sa lune si faire se peut. mais despuis trois moys jl fait icy vn temps desesperé &amp; le plus jnconstant pluuieux &amp; tempestueux que jaye jamais vue. Jl ma renuersé pour ma part ma grande Cheminee qui estoit sur ma galerie et nous oste tous les moyens de faire aucunes obseruations.</p>
<p>Je prie Dieu quil vous raffermisse vostre sante affin que vous puissiez continuer les vostres &amp; trauailler pour le public si vtilement comme vous faites. Ma femme &amp; ma fille font la mesme priere mais pour vne autre fin &amp; sans autre Consideration que de vostre propre personne comme je fais aussi. Elles vous saluent de toute leur affection &amp; vous asseurent de leur seruice comme moy qui seray eternellement</p>
<div type="closer">
<p>Monsieur
<lb/>Vostre treshumble et tres obeissant seruiteur <persName key="peti033">P. Petit</persName>.</p>
</div>
<p>Joublyois a vous remercyer des vos armes du Prince d'Orange &amp; a vous dire que Jay donné a Monsieur vostre pere vne lettre<note n="#9"/> de Monsieur Fermat touchant la refraction pour vous enuoyer. Je ne scay pas comment vous en serez satisfait mais Jy desirerois encores quelque chose et cette analyse ne me contente pas ny la Construction dvn triangle de temps &amp; de lignes comparez parapres les vns auec les autres. si vous men dites vostre aduis cela mobligera a vous en mander le mien car je ne scaurois trauailler que forcé.</p>
</div>
<div type="para">
<p>A Monsieur Monsieur <persName key="huyg003">Huggens Seigneur de Zulichem</persName>
<lb/>A la Haye.</p>
</div>
</body>
</text>
</TEI>
