<TEI>
<teiHeader>
<meta type="id" value="2001"/>
<meta type="date" value="1674-12-20"/>
<meta type="sender" value="huyg001"/>
<meta type="recipient" value="cond013"/>
<meta type="senderloc" value="?"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z2001">
<div type="opener">
<p>20 Dec. 1674.</p>
<p>Monseigneur</p>
</div>
<p>Je suis si peu capable d'exprimer par escrit et en langue estrangere le ressentiment qui me demeure des grandes bontez dont il a plu à V.A. de nous obliger moy et les miens que j'ay eu de la peine à l'oser entreprendre. J'espere, monseigneur, que pour mon secours celuy de mes enfants qui est en france, et vient d'estre nouuellement comblé de si grand nombre de vos faueurs, aura tasché de s'en acquitter de bouche, et selon son devoir. Encor sera ce bien loin au dessous de ce que ce devroit estre; tout son dehors ne respondant guere a ce qu'on veut dire qu'il possede d'interieur. Je le trouue tout rejouï et glorieux de ce que V.A. a voulu auoir la patience de l'entendre raisonner sur ce qu'il n'a pû s'empescher de produire et pour la demonstration au sujet de sa Pendule pour fermer la bouche aux Italiens qui auoyent commencé à se declarer auteurs de ceste Inuention au fonds de la quelle il a voulu prouuer qu'ils n'ont rien compris jusqu'à present. Je rends graces tres-humbles a V.A. de ce qu'elle a daigné honorer le veritable auteur de
ceste conuersation. Au sortir de la quelle il n'a pû se saouler de me tesmoigner auec combien destonnement il a veu V.A. comprendre les dernieres subtilitez de la matiere plus promptement qu'il n'a eu moyen de les exposer. Pour moy Monseigneur ce rapport ne m'a nullement surpris. J'ay sceu de fort longtemps (et qui ne le sçait pas?) tant de ce qui est du grand coeur de V.A. que de la vaste estendue de son genie en toute sorte de sçauoir. Mais ce que j'ay touiours admiré de plus parmi tant de qualitez incomparables, c'est de les auoir sceu et veu accompagnées de ceste douceur et bienveillance si noble et si exemplaire qui brille en toutes ses actions et qui, pour dire tout, a bien faict juger à la petite Prouince d'Utrecht, que si d'abord V.A. s'y fust trouuée beaucoup de bons bastimens et beaucoup de beaux plantages innocens seroyent encor sur pied, dont la destruction et le rauage n'a de rien serui à personne<note n="#1"/>. C'est donc, monseigneur, la connoissance et le souuenir de ceste mesme douceur et discretion tant renommée qui m'a faict prendre la liberté de souffrir que vostre Alt. fust importunee de ma part sur la restitution d'un pauure volume de ma main, inutile à tout le monde qu'à mon fils aisne, faisant presentement la charge dans la quelle dieu m'a laisse viellir<note n="#2"/>. Je retourne monseigneur à vous rendre le tres-humble remercimens que je doibs de ce surcroist de nouuelle obligation que V.A. a esté contente de s'acquerir sur moy en ceste occasion et la supplie de croire, que le plus interessé en ce bienfaict, qui me doibt suruiure s'il plaist à dieu ne cessera d'en reconnoistre la faueur par ses tres-humbles respects et obeissances, et que pour le Pere, tant qu'il luy restera un jour de ceste vie qui va finir, il se tiendra tres-heureux de le pouuoir employer à faire paroistre à quel point il estime la grace de se pouuoir dire etc.</p>
</div>
</body>
</text>
</TEI>
