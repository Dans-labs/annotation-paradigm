<TEI>
<teiHeader>
<meta type="id" value="0835"/>
<meta type="date" value="1661-02-10"/>
<meta type="sender" value="doub005"/>
<meta type="recipient" value="huyg003"/>
<meta type="senderloc" value="denha004"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z0835">
<div type="opener">
<p>de <placeName key="denha004">la Haije</placeName> le <date>10<hi rend="sup">e</hi> Febrier 1661</date>.</p>
<p>Monsieur mon frere.</p>
</div>
<p>Je vous rends graces de la relation exacte que vous me faittes en vostre derniere<note n="#1"/> de la visite que vous auez faitte chez l'Illustre Sapho<note n="#2"/>. que je m'estois jmaginé a peu pres comme vous me la descriuez, sur ce que j'en aij leu cij deuant dans la 10<hi rend="sup">e</hi> partie du Cijrus ou elle a fait le portrait de soij mesme soubs ce nom jllustre. Jl me fache que nous ne pourrons voir de si longtemps encore, les tailles douces de Veau.<note n="#3"/> cependant il faudra que nous contentions nostre curiosité, par la description que vous me marquez dans la Clelie, que j'auois rencontree il y a desia quelque temps, et soubconnois dez lors que ce ne pouuoit estre que Veau, par la circonstance qu'il y a d'un Escureul, que je scauois estre les armes de Monsieur <persName>Foucquet</persName>. J'auois aussi heureusement deuiné que Meleandre deuoit estre Monsieur <persName>le Brun</persName><note n="#4"/>, ce qui m'est arriué encore en d'autres endroits du mesme liure ou je pensse auoir descouuert auec assez de succes le veritable lieu des belles discriptions de Palais et Jardins que l'autheur en fait. car comme vous scauez que je suis grand batisseur je prens beaucoup de plaisir a lire et par ce moijen renouueller l'jdee que je conseruois encore de ces beaux endroits ou je me suis
promené auec tant de plaisir il ij a cinq ans. Cest pourquoij vous m'obligeriez jnfiniment si vous me pouuiez faire auoir par le moijen de la cognoissance que vous venez de faire auec Mademoiselle de Scuderij, une Clef<note n="#5"/> ou explication de tous les noms veritables, propres de
descriptions des beaux Palais et Jardins etc. qui sont dans les Ouurages de la ditte donzelle. car tous les plus beaux lieux de toutte la France se trouuent dans son Cijrus et sa Clelie, et dans son dernier ouurage d'Almahide, j'en aij trouué quelques uns assez beaux mais que je n'ay pas pu deschifrer. Je feuillette ses ouurages seulement pour cette sorte de choses, qui sont fort de mon goust. comme aussi les pourtraits de personnages jllustres de France tant pour leur condition que scauoir, qui sij trouuent aussi en grand nombre, mais dont je ne decouure pas si aisement les veritables noms que de l'autre sorte de descriptions, s'il sen pouuoit recouurer quelque elucidation par le moijen sus dit, dont je ne doutte point, ce me seroit faire plaisir.</p>
<p>Je vous prie de me faire scauoir si vous auez touché les cinquante escus dont jauois prié<note n="#6"/> Monsieur <persName key="gang007">van Gangel</persName><note n="#7"/>, afin que je les puisse au plus tost faire paijer icij au Sieur Hoeuft<note n="#8"/>.</p>
<p>Sans doutte vous aurez desia fait quelque obseruation sur la Comette qui a parue icij depuis quelques jours. depuis quattre heures du matin jusques a six vers le Suijd Oost<note n="#9"/>. A Leijde on en a fait des obseruations sur l'Uraniburgum qui est sur l'accademie depuis quelques jours en ca mais je n'en scaij point des particularitez encore, sans doutte le frere de Zeelhem vous mandera ce qu'il en a veu par ses lunettes d'approche.</p>
<p>Jl ne s'est rien passé de remarquable icij depuis ma derniere<note n="#10"/>, peut estre vous aura t'on dit que la nouuelle du Conte de Flodorp et Mademoiselle des Loges est fausse, et tout le monde icij commencoit a croire qu'il nen estoit rien. mais le Seigneur van der Mijl<note n="#11"/> en a parlé tout autrement peu de jours passez a nostre Papa. tellement que je ne doutte nullement que cela ne se fasse.</p>
<p>L'autre jour le Sieur Gronouius<note n="#12"/> a esté eleu Rector Magnificus en la place du
Sieur Vorstius<note n="#13"/>, a Leijde a ce que me mande van Leeuwen<note n="#14"/>, qui nous a tenu compagnie quelque cept ou huict jours chez nous auec sa femme<note n="#15"/>, et s'en sont retournez a nostre grand regret.</p>
<p>On parle de quelque dessein du cadet de Watervliet<note n="#16"/> pour mademoiselle Jda. mais je ne puis encore m'aperceuoir si c'est auec fondement.</p>
<p>Je suis rauij d'entendre que vous allez faire encore un tour en Engleterre, et marrij tout ensemble, pour estre reculé de l'esperance que j'auois de vous pouuoir reuoir bien tost en ce paijs, pour apprendre mille belles choses de vostre bouche que je ne puis pas scauoir par vos lettres, qui me sont jnfiniment agreables. Le frere Espagnol<note n="#17"/> sera sans doutte bien jaloux du voijage que vous allez faire, car je vois bien par ces lettres, qu'il a doresnauant tout son saoul de l'Espagne et qu'il prefereroit bien Londres pour Madrid. Adieu je suis</p>
<div type="closer">
<p>Monsieur mon Frere
<lb/>Vostre tres affectioné Seruiteur et Frere <persName key="doub005">Ph. Doublet</persName>.</p>
<p>Toutte nostre famille vous baise les mains.</p>
</div>
</div>
</body>
</text>
</TEI>
