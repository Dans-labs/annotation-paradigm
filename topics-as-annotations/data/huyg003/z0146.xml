<TEI>
<teiHeader>
<meta type="id" value="0146"/>
<meta type="date" value="1652-12-29"/>
<meta type="sender" value="huyg003"/>
<meta type="recipient" value="kinn013"/>
<meta type="senderloc" value="?"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="z0146">
<div type="opener">
<p>Generosissimo Praestantissimoque Domino Domino M. <persName key="kinn013">Aloysio Kinnero à Löwenthurn</persName> <persName key="huyg003">Christianus Hugenius</persName> S.D.</p>
<p><date>29 dec. 1652</date>.</p>
</div>
<p>Rari exempli est humanitas Reverendi Patris Gregorij à S<hi rend="sup">to</hi> Vincentio qui adversarium suum supra quam meretur laudibus extollit et non tantum ipse amicus propitiusque mihi factus estex ea re quae homines hac aetate infestos maxime efficere consuevit, verum et novas easque optatissimas mihi amicitias depraedicatione sua conciliat. Tuam prae caeteris Juvenum nobilissime maximo in luero deputo, quum humanissimis literis praeter spem mihi oblatum ivisti. Cum enim omnes qui Mathemata excolunt in praetio habeo, tum eos praecipuè siqui illustriori conditione nati inter delicatioris vitae avocamenta nihilominus hisce studijs egregiam operam navant, eos siquidem naturâ ad haec comparatos esse non dubium est. Itaque nihil magis mihi in votis scito, quam ut inceptum bonis avibus literarum inter nos commercium nullo modo interrumpi sinas. de me paria spondeo, quem nihil magis oblectare queat quam si dentur quibuscum de rebus Geometricis, atque inventis meis familiariter communicem. Gaudeo Theoremata mea judicio Tuo probari. Ε<hi rend="i">ξετασιν</hi> vero quamvis non in totum tibi placet tamen quia ita inter utrumque medius constitutus es, ut neque Cyclometrica Patris Gregorij omnino tibi satisfaciant, spem habeo in meas partes aliquando te pertractum iri. Excusationem certe quam pro ipso adfers neque ipse praetexere meminit cum ei hac aestate coram adessem, neque discipulorum quisquam quibus
defensionem sui commisisse videtur. Et quomodo potuisset? nam non video unde mihi constare debuerit primam quadraturam pro quadratura non esse habendam, quum in hac multo manifestius accuratiusque rem ad exitum perducat quam in caeteris tribus. Imo quod possibilitatem quadraturae in priori ista ostendere ipsum voluisse asseris, quid aliud est quam quadraturam ipsam protulisse. non enim possibilitatem in hoc tantum demonstrare voluit, ut constaret aliquam esse proportionem circuli ad rectilineam, nam id inter Geometras jam olim extra dubium fuit. Sed notam sive datam esse eam proportionem asseruit, (ut liquet ex propositione ultima) hoc est eandem ipsi inveniri posse eorum ope quae in praecedentibus demonstraverat. Est enim data ratio ut ait Euclides cui eandem invenire possumus. Verum longa disputatione Te morari animus mihi non est; dicam solum quod nullum axioma Geometricum mihi aeque evidens sit quam Cyclometrum nostrum in errore versari. adeo ut plane securus expectem quaecunque contra dissertationem meam brevi proditura nunciantur. Quod reliqua quaesub ijsdem voluminibus Pater Gregorius edidit plurima laude digna existimas Tecum sentio. Miranda enim praestitit pro eo qui Geometrici calculi auxilio planè destitutus fuerit ut de se mihi fassus est. Sed Archimedeis scriptis aut Apollonij aut Pappi, si scripta ipsius comparas, non aeque atque ego divinos eos viros Te auspicere credam.
Porro quo loco Vietam, <persName key="gali003">Galileum</persName> et Cartesium habeas (nam et hos te legisse opinor) scire desidero; nam me quod attinet fateor me eorum quae didici maximam partem hisce acceptam ferre.</p>
<p>Epistolam hanc sine linea ulla ad Te pervenire non patiar quanquam ignorem adhuc qua parte matheseos plurimum delecteris. De ijs quae liquido supernatant tres libros conscriptos habeo ex quibus non pauca tibi inventa depromere possem, satis enim elegantia quibusdam visa sunt quae de Cylindris et Conis natantibus demonstravi; nunc autem dioptrica conscribere aggressus sum, neque in ulla materia majorem voluptatem inveni aut difficultatem. Sed purè Geometricas quoque Propositiones nonnullas collegi, e quibus unam hanc quam Deliaco Problemati construendo
<figure><graphic url="huyg003oeuv01ill95.gif"></graphic></figure>
nuper inveni tibi perscribere volo. Sunto A.B. lineae &amp;c Demonstrationem si ipse non invenias Proximis literis tibi adjungam vel geminam si volueris. Nunc autem data opera omisi, quo brevitatem constructionis melius percipias. Bene vale Iuvenis Praeclare, et me invicem Tua inventione aliqua imperti; atque amare perge.</p>
<p>&nbsp;</p>
<p>Litteras Tuae Dominationis Amstelodamo domum reversus hesterna die demum offendi</p>
</div>
</body>
</text>
</TEI>
