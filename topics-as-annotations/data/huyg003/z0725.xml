<TEI>
<teiHeader>
<meta type="id" value="0725"/>
<meta type="date" value="1660-03-04"/>
<meta type="sender" value="chap002"/>
<meta type="recipient" value="huyg003"/>
<meta type="senderloc" value="parij001"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z0725">
<div type="opener">
<p>Monsieur</p>
</div>
<p>Je puis bien desirer souuent de vos lettres par le plaisir et l'instruction que j'en retire; mais je n'ay aucun droit de les exiger, et toutes les fois que vous m'en honnorés je les tiens a pure grace. Regardés moy donc s'il vous plaist comme vn
homme equitable de ce costé là et qui aura tousjours toute la patience necessaire pour attendre cette satisfaction, dans l'assurance que pour tarder a m'escrire vous ne m'en aymerés pas moins, que vostre silence nest qu'exterieur, et que vous me parlés souuent de la pensée. J'ay grand desplaisir que nos diligences ayent esté infructueuses pour le recouurement de cette Obseruation des Parelies<note n="#1"/> que vous demandiés. Je doute qu'elle ait jamais esté en la possession du Macharite<note n="#2"/> Monsieur <persName key="gass001">Gassendi</persName>.
Vous suppleeres par la force de vostre esprit a ce defaut, ce que vous nous en aués desja fait voir nous persuadant qu'en toutes ces matieres il n'y a rien de possible qu'il ne soit capable de le trouuer. Du moins suis je conuaincu que pour le Systeme de Saturne il ne se pouuoit jamais rien imaginer de plus haut ni de plus juste, et je ne pense qu'auec estonnement que vous ayés eu vne si rare conception sur des phases si bizarres et si peu ordinaires dans la Nature. Je vous suis bien obligé de la peine que vous vous estes donnée de me rapporter les plus pressantes objections qu'on a fait contre et d'y joindre les solutions. La principale difficulte sans doute est cette inuisibilité de l'anneau en certains temps. Mais je n'y voy rien d'impossible de la façon que vous l'aués pensé, non pas mince du biais que la pris nostre excellent Amy<note n="#3"/>, mais sans reflexion de lumiere, ce qui pour espais quil fust, pourroit arriuer si lon supposoit que ce bord conuexe eust vne matiere analogue a nos mers ou à nos forests, lesquelles absorbent la lumiere sans la renuoyer. Pour l'autre qu'il
est besoin de nouuelles experiences pour faire croire qu'vn cercle tel que celuy la pust demeurer suspendu in <hi rend="i">aere libero</hi>, je la croy de nulle force, n'y ayant pas plus d'inconuenient pour vn cercle en matiere de suspension que pour vn globe et ayant tousjours consideré vostre cercle Saturnien comme celuy que descrit la Lune autour de la Terre, et qu'elle descriroit tout de mesme si au lieu d'vn globe Lunaire il y en auoit coste a coste en rond vn nombre aussi grand quil en faudroit pour remplir le cercle d'vn terme à l'autre; et cela ne me paroist pas sujet a replique. Je suis aussi assés satisfait de vostre response a la troisiesme difficulté tonchant cette plus grande largeur de l'ellipse de lanneau par vne plus grande inclination que vous n'aués donnée a cet anneau sur le plan de l'eclyptique. Ainsi à mon egard vous demeurés sur vos pieds, et il n'y a que le retour de la phase qui suit la situation de Saturne en la figure de la page 55. si elle se trouue differente de cellecy qui puisse infirmer vostre hypothese, comme il ny a rien qui la confirme dauantage si ce retour reüssit pareil. Monsieur Heuelius n'a pas bonne grace de se fascher legerement et cela nest pas d'vn aussi grand Personnage qu'il est. Nostre Gazette a celebré les Pieces curieuses quil a fait voir chés luy a leurs Majestes Polonnoises. J'apprens auec plaisir que Messieurs Vendelin et Langren<note n="#4"/> soient
de vos Partisans et leur authorité m'affermit fort dans ma creance. Je suis scandalisé du Prince Leopold de Toscane. C'est vne moquerie de ne vous auoir pas encore remercié de l'honneur que vous luy aues fait et a sa Nation. Il y auroit de la puerilité s'ils se saschoient que vous eussiés le premier publié lhorloge a pendule, parce que feu Galilée y auoit pensé, puisqu'il est certain que vostre pensee n'a point esté empruntée de la sienne, de laquelle vous n'auiés jamais ouy parler. Mais outre ce que vous en aués desja fait voir qui a eu tant d'approbation, ce que vous estes prest d'y adjouster, eclaircira bien les Vltramontains de vostre force, et leur monstrera bien que vous estes plus propre a prester qu'a emprunter. Jay beaucoup d'impatience que cela paroisse pour vostre gloire et pour la plus grande perfection de cet Art. Cette inegalité des jours <hi rend="i">των νυχθημερων</hi> que vous aues obseruée dans l'ajustement de vostre machine est vne merueilleuse rareté, et elle exercera bien agreablement l'imagination des Mechaniques. A propos dhorloge et de pendule je vous enuoye vn Extrait<note n="#5"/> de l'entretien que j'eus il y a quelque temps auec Monsieur de Roberual sur cette horloge quil auoit eu peur que vous n'eussiés copiée de luy en composant la vostre et dont je vous ay communiqué le plan. Cet Extrait est fidelle s'il nest clair, et si vous y trouués de l'obscurité c'est qu'il na pas voulu s'expliquer dauantage. Quoy qu'il en soit j'ay creu vous en deuoir donner part a toutes fins. Ce n'estoit pas moy qui vous auois demande des nouuelles de ce mouuement
perpetuel de Beclerus<note n="#6"/>. S'il se rencontre veritable voila vne precieuse inuention. Jen ay veu vne pareille au derriere d'vne Monstre d'Allemagne en forme de tour quarrée asses haute, ou vne globule de metal roulant du haut en bas par diuers tours et retours sur vn plan de verre incliné, le long de certains fils darchal et par le dedans de petits portiques d'yuoire disposés le long des deux parois interieures de la Tour, s'abysmoit dans vn trou vers le plus bas de ce plan a lvn des coins, et tombant sur quelque ressort cache et ajuste dedans pour cet esset estoit rejette en haut par ce ressort et sortoit en haut par vn autre trou à l'vn des coins, d'où recommençant son cours il le poursuyuoit de la mesme sorte jusqu'à sengouffrer encore dans le trou d'en bas, et a remonter par le mesme artifice a la teste de ce plan incliné sans arrest et sans auoir besoin pour cela que de son poids et de la disposition du ressort interne; ce qui peut passer pour le mouuement perpetuel. Cela n'aura pas eschappe a vostre curiosité puisque mesme vn Minime François<note n="#7"/> dans vn Traitte des horloges latin<note n="#8"/> imprimé a Rome la touché elegamment en vne periode
au commencement de son Ouurage. Ayant veu ce Monsieur Beclerus vous aures pu approfondir sa pretension et reconnoistre si elle est friuole ou solide, car jusqu'icy vous n'en aués de tesmoin que luy et <hi rend="i">fides est penes authorem.</hi> Quoy que vous en descouuriés ie vous prie de ne me le laisser pas ignorer, la chose dvne façon ou d'autre meritant d'estre connuë afin de scauoir a quoy lon sen doit tenir. Que je sache aussi à vostre commodité ce qui vous occupe a cette heure pour ma satisfaction et pour celle de nos Amis qui nattendent rien de medeocre<note n="#9"/> de vous en aucun genre. J'ay fait tenir a Monsieur Huët l'Exemplaire du Systeme de Saturne selon vostre ordre. Jl m'a enuoyé deux petits Poemes<note n="#10"/> pour vous, et j'attens l'occasion de vous en donner le plaisir, ces papiers estant trop gros pour la poste.</p>
<p>Je suis auec beaucoup de passion et de sincerité</p>
<div type="closer">
<p>Monsieur
<lb/>Vostre treshumble et tresobeissant seruiteur <persName key="chap002">Chapelain</persName>.</p>
<p>De <placeName key="parij001">Paris</placeName> ce <date>4. Mars 1660</date>.</p>
</div>
</div>
</body>
</text>
</TEI>
