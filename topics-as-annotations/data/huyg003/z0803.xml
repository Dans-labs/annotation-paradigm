<TEI>
<teiHeader>
<meta type="id" value="0803"/>
<meta type="date" value="1660-11-10"/>
<meta type="sender" value="huyg007"/>
<meta type="recipient" value="huyg003"/>
<meta type="senderloc" value="denha004"/>
<meta type="recipientloc" value="parij001"/>
<meta type="language" value="fr"/>
</teiHeader>
<text>
<body>
<div type="letter" id="z0803">
<div type="opener">
<p>A <placeName key="denha004">la Haye</placeName> ce <date>10 Nouembre 1660</date>.</p>
</div>
<p>J'ay reçeu la vostre du 5<hi rend="sup">e</hi>. qui n'a mis à venir que quatre jours, en sorte que nous pouvons auoir des nouvelles bien fraisches l'un de l'autre. dans celle<note n="#1"/> de mon Pere vous parlez d'une autre lettre<note n="#2"/> laquelle n'a jamais esté rendue et pour dire ce que j'en croy, ne vous a pas coustè beaucoup de peine à escrire.
Je m'imagine que vous auez appris cette invention de Monsieur Conrard, qui paya mon Pere l'autre jour d'une longue lettre comme scavez, laquelle je croy semblablement imaginaire. Je vous prie bien fort de n'oublier pas mon Giouanni Baglione della Vite dei pittori e architetti estant une piece, tres necessaire à des amateurs de nostre art, et tout autant, ou peut estre plus que Vasari<note n="#3"/>. J'ay augmenté mon livre de desseings depuis vostre depart de six a sept pieces d'importance toutes Italiennes, qui vous agreeront infiniment, aussi ne les ay je pas à fort bon marché. Il y en a deux de la main del Caualiere Giuseppino<note n="#4"/>, une de Tintoretto<note n="#5"/>, une de Palma Vecchio<note n="#6"/> et une de Rottenhamer<note n="#7"/> apres un tableau de Paolo Veronese<note n="#8"/>, tres bien faite, et j'en poursuis encore deux ou trois autres qui ne sont pas moindres. Entre les choses dont vous me mandez la mode je trouve à dire les rabats et les chausses dont vous ne dites rien à mon tres grand estonnement. Les lettres d'Angleterre sont venues aujourdhuy, et a ce qu'on peut conjecturer de ce que mande Oudart<note n="#9"/> et Mademoiselle du Moulin<note n="#10"/>, laquelle est la chez son Frere<note n="#11"/>, l'affaire de Mistris Hide<note n="#12"/>, à laquelle le duc de Yorck<note n="#13"/> a fait un enfant dont elle vient d'accoucher, et est un Fils, pourroit bien encore causer d'autres suites que l'on ne s'en est promis jusques à present, et aboutir finalement à un mariage. Le Roy<note n="#14"/> ayant envoyé expres des Seigneurs et de dames pour l'aller trouver et examiner estant en travail d'enfant, auxquels elle declara en premier lieu que l'enfant estoit au duc de Yorck, elle n'ayant jamais fait faveur de sa personne à aucun homme qu'a luy seul, et secondement qu'entre ledit duc et elle, il y auoit mariage legitime, et qu'elle estoit sa femme. On dit que cela a beaucoup surpris la Princesse Royale<note n="#15"/>, sur tout quand des personnes en sa presence auroyent bien osé donner a cette dame la qualité de duchesse laquelle luy appartenant une fois tout de bon, seroit cause qu'elle pretendroit rang deuant sa maistresse, chose de dure digestion. Tant y a que le putanesimo pourroit bien triompher; ce qui estant, sans doubte va donner courage aux dames pour entreprendre des choses hasardeuses. Il est arriué icy ces jours passes une chose assez plaisante d'une putain qu'un certain Godin d'Amsterdam auoit mise en pension chez mademoiselle Nelsum que vous connoissez, luy faisant accroire que c'estoit une sienne niepçe dont il estoit tuteur. Cette creature se voyant icy inconnue et en estat de pouvoir abuser le monde, ayant estant<note n="#16"/> entretenue de toutes choses de son galand qui luy
donnoit des belles juppes et luy nourrissoit et une servante laquelle estoit sa soeur, aussi bien qu'elle faite au badinage, se resolut d'essayer un peu si elle pourroit bien faire l'amour en fille de bien; et laissant courir le bruict qu'elle auoit quelques quatre vingt mille livres de bien, aussi tost ne manqua pas de grand nombre de courtisans, et sa maison crevoit touts les jours d'advocats, procureurs, eschevins de la ville &amp;c. qui luy faisoyent l'amour avec grand empressement, et quelques uns mesme la demandant en mariage. Elle rebutoit les uns, traisnoit les autres et jouoit si bien son rolle que cela a duré des trois a quatre mois, cherchant comme je croy de bien prendre son temps pour faire quelque bon coup. mais à la fin la mine a este esventée par un certain galand dont j'ay oublié le nom, lequel luy en voulant tout de bon depescha ce Bernarts<note n="#17"/> qui sert de Secretaire à Monsieur l'Ambassadeur, pour Amsterdam, afin de s'informer un peu au vray de l'estat des affaires de sa maistresse. Bernarts estant là a sçeu que c'estoit une garce assez connue, quil'auoit este des ses treize ans et qui n'auoit autre revenu que celuy qu'elle tiroit de sa personne et du mestier qu'elle faisoit. Ce rapport fit passer au Galand la fantasie de l'espouser aussi bien qu'a touts ses rivaulx, et a la dame l'envie de plus sejourner icy, s'estant retournee tout doucement à la grande confusion de ses courtisans, lesquels sont raillés comme pouvez croire. Monsieur <persName>Boy</persName><note n="#18"/> a perdu son fils aisné ces jours passés, c'estoit un beau jeusne homme et d'apparence comme lon dit, et le pere regrette tres fort. Mademoiselle Kien<note n="#19"/> nostre voysine est encore fort malade, mais pourtant il y a apparence qu'elle en reschappera. Je croy que vous aurez desja entendu que Sixti<note n="#20"/> espouse une fille de Dantzic ou il est maintenant, bien belle et assez accommodée, a laquelle il a fait l'amour estant en ces quartiers avec
Monsieur <persName>van den Honaert</persName><note n="#21"/> son Oncle. la ratification du traité que le Cousin Huygens<note n="#22"/> a fait pour la charge de drossard de Kranendonc<note n="#23"/> avec Monsieur <persName>Througmorton</persName><note n="#24"/> est venue d'Angleterre, et il est allé s'informer sur le lieu de toutes
les choses qu'il faut qu'il scache. Morin<note n="#25"/> est encore en Zelande comme lon croit pour poursuivre ses amours. Je vous prie de me mander un peu comment et en quel estat vous avez trouvé le pauvre Tassin<note n="#26"/>, et s'il respire encore. Si vous voyez le Seigneur Nanteuil<note n="#27"/> je croy que vous vous souviendrez de scavoir un peu de luy au vray et par le menu comment c'est que lon fait ces choses de <hi rend="i">Vislijm om deur te trecken</hi><note n="#28"/>. Je vous recommande encore le livre des pittori, et si le trouuez je vous prie de me mander un peu quelle sorte d'escriuain c'est, et s'il rapporte les vies de plusjeurs maistres et quels en sont les principaulx. Si vous voyez Vlaerdingen saluez de ma part, le mesnage qu'il fait est tres beau, aussi je ne m'en suis jamais imaginé autre chose. A tant je prie le Createur.</p>
</div>
<div type="para">
<p>A Monsieur Monsieur <persName key="huyg003">Huijgens de Zulichem</persName> à Paris.</p>
</div>
</body>
</text>
</TEI>
