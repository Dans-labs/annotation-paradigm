<TEI>
<teiHeader>
<meta type="id" value="1486"/>
<meta type="date" value="1665-10-24"/>
<meta type="sender" value="lubi012"/>
<meta type="recipient" value="auzo011"/>
<meta type="senderloc" value="?"/>
<meta type="recipientloc" value="?"/>
<meta resp="HI" type="language" value="la"/>
</teiHeader>
<text>
<body>
<div type="letter" id="z1486">
<div type="opener">
<p>Hamburgo Lutetiam Parisiorum die 24. Octobris Gregoriani 1665. Viro Clarissimo &amp; Doctissimo Domino <persName key="auzo011">Auzutio</persName> <persName key="lubi012">Stanislaus Lubienietzki</persName> S.P.D.</p>
</div>
<p>Dum in argumento Cometico versor, scitu digna &amp; utilia discere à doctis volens, factum est ut, suadentibus &amp; hortantibus Amicis, ad haec in ordinem redigenda, tandem &amp; publicae luci exponenda animum appulerim.
Quod Te ex Clarissimo <persName key="boul014">Bullialdo</persName> cognovisse<note n="#3"/>, non dubito. Tanto operi edendo intentus poteram vel solâ nominis Tui famâ celeberrimâ ad Te adeundum permoveri, Ecce verò Tua erga me benevolentia &amp; humanitas ad hoc faciendum invitat: eaque gemina, quarum utrâque meum qualecunque in Te studium praevenisti. Nam &amp; librum Tuum<note n="#4"/> Ephemeridum Cometicarum, ingeniosissimâ solertiâ conspicuum (quem vix leviter lectum ab Illustri quodam Viro recipere nondum potui) ad me misisti; &amp; ad Clarissimum Christianum Hugenium votorum meorum promovendorum gratiâ literas<note n="#5"/> dare promisisti. Utrumque dextrè Tuo nomine Clarissimus &amp; Amicissimus Bullialdus perfecit. Per quem oblatum Tibi Prodromi Cometici Heveliani meo nomine exemplum quòd gratum habueris, multùm mihi gratulor, Tibique simul de illo Tuo munere &amp; affectu debitas ago gratias. Velim ex Te porrò scire an ad Clarissimum Hugenium mei caussa scripseris, &amp; quid responsi<note n="#6"/> tuleris. Necdum enim mihi Virum illum Praestantissimum compellare per tot occupationes licuit. Hoc tamen propediem, volente Deo, facturus sum<note n="#7"/>.
Interim ille aliqua ex observationibus suis excerpsit, &amp; Clarissimo Heinsio (qui pariter, ut mihi est amicissimus, ad eum
in spem meae gratiae<note n="#8"/> scripserat) misit<note n="#9"/>, jam jam mihi reddita<note n="#10"/> &amp; necdum lecta, ita ut copiam eorum Tibi nunc facere nequeam. Sufficiat verbo Tibi indicasse, honorificam eum Tui mentionem apud Heinsium facere<note n="#11"/>. Quae subinde ad Clarissimum Bullialdum de argumento Cometico aliisque hâc occasione dare soleo, spero Tibi esse visa: adeòque Tibi meam de Cometarum effectis, sive potius rerum eventibus eorum apparitionem secutis sententiam esse perspectam. Nempe heu! rerum omnium vicissitudo est. Saepius orbis nullos Cometas, multorum autem Principum funera, gentium busta, malorum maria, saepè etiam illos &amp; juxtà hos laeta, vidit. Adeò nempè portentis &amp; signis, eaque secutis rerum eventibus, tàm laetis quàm tristibus, officii admonemur, &amp; ad meliorem vitam tàm invitamur, quàm incitamur. Atque haec est Operis &amp; studiorum meorum summa. His Te Vir Clarissime favere, si faves publicè aliquando testare, missâ Te dignâ symbolâ Operi meo inserendâ, &amp; in Senatu Philosophico proferendâ. Vale, &amp; mutuâ me benevolentiâ prosequere. <note n="#12"/></p>
</div>
</body>
</text>
</TEI>
