<TEI>
<teiHeader>
<meta type="id" value="2247"/>
<meta type="date" value="1681-04-29"/>
<meta type="sender" value="colu015"/>
<meta type="recipient" value="rump004"/>
<meta type="senderloc" value="uppsa901"/>
<meta type="recipientloc" value="stock001"/>
<meta type="language" value="la"/>
<meta type="link" value="2246"/>
</teiHeader>
<text>
<body>
<div type="letter" id="z2247">
<p>Copia.</p>
<p>Illustrissime Amplissimeque Domine Legate, Domine plurimum observande.</p>
<p>&nbsp;</p>
<p>Ex epistolâ, qua Illust. Amplitudo Tua me hoc triduo non gravabatur ornare, perquam gratum ac volupe fuit cognoscere, ferenti D. Bedovaldo Numismata illa memoralia, Amstelodamum, iter prosperum fuisse, Dominumque Mullemannum porro mittenda suscepisse. Quo nomine Illustriss. Dignitati Tuae denuo sic obligor ut qui maximè: optoque, ut faventius coelum occasionem mihi praebeat idoneam, erga tot me beneficijs devincientem, gratum, uti fas piumque fuerit, animum declarandi. Cum Collegâ meo, Cl. Andrea Spole<note n="#2"/> statim egi, ut communicaret, si quid de parelijs istis, seu quocunque nomine phaenomenon illud coeleste dicendum est, observasset. Affirmavit se lubentissime facturum, si quid Ill. Dign.<hi rend="sup">ti</hi> Tuae, magnisque illis Hugenijs officiosae praestare posset operae, fassus tamen est, forte fortunâ factum esse, ut ipse quidem meteoron jam dictum non viderit, quae per alios cognovisset, diligenter se perscripturum, id ad ipsum Celeberrimum atque ingeniosissimum D.<hi rend="sup">num</hi> Christianum Hugenium literas hac de [re] daturum; quo se Parisijs olim usum esse familiariter<note n="#3"/>, memorabat. Perstabam orare, ne differendo diu, gratiam promissi minuat: vel hac hebdomade exeunte, vel exeunte proximâ spero me literis ejus positurum<note n="#4"/>, quas Illust. Ampl. Tuae publicus tabellarius confestim adferet. Alter vero Mathematicus noster. D. Joh. Bilberg<note n="#5"/> vir politus, et multis Germanorum, inprimis Cl. Wagenseilio<note n="#6"/> familiaris, hos parelios, quamquam tum forte rusticans, ipse curiosis oculis est contemplatus; is quoque pollicitus est observatiunculam<note n="#7"/>: nam ne quid prolixius commentetur, scriptum de
cometis vetat, quod jam jam est publicaturus<note n="#8"/>. Etiam Dn. Rudbeckius<note n="#9"/> spem nonnullam fecit observationis suae de parelio praegrandi ac raro, quem ante annos complures, una cum Semicirculis paene similibus, notatum sibi esse ajebat; Sed dubitare visus est, reperirine possit Scheda, in quam hanc observationibus conjecerat. Omnes hi tres, ut Suam meamque fidem Illust. Dign: Tuae nunc datam liberare meminerint quam primum, assidué mihi sunt commune faciendi. In posterum si quid hujus vel alterius generis placuerit injungere; nihil gratius optatiusve fieri unquam mihi poterit. Vale, Illust. D.<hi rend="sup">ne</hi> cum Domo Amplissimâ et Illustrissimâ, faveque porro:</p>
<p>&nbsp;</p>
<p>Illust. Dignitatis Tuae</p>
<p><persName>Columbo</persName>.</p>
<p>&nbsp;</p>
<p>Scripsi raptim, nondum cephalalgia liberatus,</p>
<p>&nbsp;</p>
<p>Upsaliae 19/29 Aprilis 1681.</p>
</div>
<div type="para">
<p>A Monsieur
<lb/>Monsieur <persName key="rump004">Chr. Const. Rumpf</persName>, Envoye pour l'Estat des Provinces Unies du pais bas aupres de S.M. de Suede tres humblement à Stockholm.</p>
</div>
</body>
</text>
</TEI>
