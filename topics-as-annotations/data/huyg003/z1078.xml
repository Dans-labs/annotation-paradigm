<TEI>
<teiHeader>
<meta type="id" value="1078"/>
<meta type="date" value="1662-11-28"/>
<meta type="sender" value="peti033"/>
<meta type="recipient" value="huyg003"/>
<meta type="senderloc" value="parij001"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z1078">
<div type="opener">
<p>A <placeName key="parij001">Paris</placeName> le 28 Nouembre.</p>
</div>
<p>Je vous aurois plustot fait response<note n="#1"/> sans que Jattendois que ljmpression qu'on fait de mon escrit<note n="#2"/> sur la jonction des mers fust paracheue pour vous en enuoyer vn Exemplaire en mesme temps. mais puis quon ne m'en a point encores enuoyé &amp; que je ne scay quand jl sera acheué djmprimer Je ne differeray plus a vous escrire et premierement des lunettes de Campani<note n="#3"/> dont Je voys bien que Monsieur vostre pere vous a dit plus de merueilles quil ny en a. car Je lay veu tellement entesté de cette lunette quil en auroit donné jusqua sa chemise, Jl me pria de faire en sorte aupres de Monsieur l'abbé Charles<note n="#4"/> que Monsieur le Cardinal antoine<note n="#5"/> la troquast contre vn excellent microscope quil a apporté dangleterre, Je my suis employé &amp; y ay fait mon possible aupres de labbe Charles le priant de dire a son Eminence quil luy seroit facile dauoir vne semblable &amp; meilleure lunette encores de Campani puisquil estoit ouurier dans Rome. mais que den auoir vne comme celle dangleterre jl seroit jmpossible, louurier mesme estant mort. bref je feignay &amp; jnuentay ce
que Je pus pour faire persuader cela a Monseigneur le Cardinal par l'abbé Charles. a quoy Je ne sceus paruenir par la raison me dit jl que le Cardinal ne troquoit jamais et ne se desfaisoit point de ce quil auoit pour peu quil laffectionast et quil estoit encores dans la premiere ardeur de cette lunette. ainsi Je nay pû la procurer a Monsieur vostre pere qui y auoit de laffection. mais pour vous en dire maintenant le vray Jen ay deux meilleures qu'elle et que Jay confronte despuis sur le lieu &amp; dans la chambre de labbe, ce que Je nauois pas fait la premiere foys que je la vis auec Monsieur vostre pere nayant pas pour lors les miennes auec moy &amp; vous scauez que cela ne se juge que par la comparaison en mesme temps &amp; sur mesme object. Voicy donc ce que cest de cette lunette. Son objectif tire enuiron 2 pieds ½ sil estoit auec vn Oculaire caue. et auec ses trois oculaires conuexes toute la lunette tire 3 pieds 2 pouces, ses trois Oculaires sont distants en tout du premier au 3<hi rend="sup">e</hi> de 7 pouces par ou vous jugerez de la grandeur de leurs foyers qui sont enuiron de 1 pouces ¾ sils sont esgaux ce que Je nay pas veu car les 3 verres sont dans vn mesme tuyau<note n="#6"/> comme toutes les nostres. Je nay veu que l'oculaire &amp; le 3<hi rend="sup">e</hi>, qui sont a la verite dun beau verre &amp; quasi sans points, mais pas trop grands car jls nont pas plus de 7 a 8 lignes de diametre. ce qui fait que la lunette ne fracte<note n="#7"/> pas excessiuement. lobjectif est aussi fort bon mais pour vous dire quil ny a rien du tout qui soit extraordinaire, Jy portay la semaine passee deux lunettes que Jay lune de 2 pieds seulement lautre de 3 pieds ½. Ma petite fit plus deffect auec vn seul oculaire conuexe que celle de Campani &amp; sur ce qu'on mobjectoit le renuersement Jy appliquay vn miroir
&amp; vis aussi gros &amp; plus despace quauec la Romaine, a la reserue qu'on ne lisoit pas la lettre a cause du gauche a droit que fait le miroir.</p>
<p>Quant a la mienne de 3 pieds ½ garnie aussi de ses trois oculaires qui se trouuerent auoir la mesme longeur cest a dire estre esloignez de 7 pouces elle faisoit voir de mesme que la Romaine vn peu moins clair mais quand nous y eusmes mis le tuyau des oculaires de Campani elle fit beaucoup mieux &amp; sans aucun jris ce qui montre que ses oculaires sont dun meilleur verre &amp; mieux trauaillez que les nostres. Conformement a ce que Jay tousjours dit que nos ouuriers ne faisoient pas bien leurs oculaires &amp; que leur main varioit plus que en faisant de grands objectifs qui a cause de cela estoient plus faciles a faire quoy que plus difficiles a rencontrer bons. Je croy donc que ces oculaires de Campani sont faits au tour comme jen fais aussi presentement faire. et quil a trouue quelque verre auec moins de poincts que ceux qui nous tombent en mains. Mais pour vous acheuer lhistoire de cette lunette auant que de vous parler du tour, Je vous diray donc que apres auoir mis ces oculaires de Campani a mon objectif et ayant trouué ma lunette pour le moins aussi bonne que la sienne, Jy mis apres cela nos deux Oculaires conuexes &amp; le miroir ce qui la rendit de beaucoup meilleure dont labbe Charles resta tout estonne &amp; encore plus quand Je luy dis ce qui estoit vray que cestoit Moy mesme qui auoit fait cet objectif de 3 pieds 3 pouces qui sest trouué a la verite excellent. mais cest pour montrer que c'est la rencontre du verre, car tous ceux que Jay fait sur le mesme moule ne sont pas de mesme. tenez donc pour tout asseure que cette lunette n'est pas vn miracle &amp; que si vous rencontrez vn bon objectif par hazard, Je veux dire vn bon verre pour le faire, vous le ferez comme Campani &amp; Diuini<note n="#8"/>. ljndustrie de louurier nestant pas la plus difficile chose a trouuer. quant aux oculaires jl
est certain que la transparence et nettete sont extremement requises a la matiere, ce qui me fait beaucoup esperer de celle dont Je vous ay enuoyé vn Eschantillon mais nous nen auons point encores aucune glace despaisseur propre a faire vn seul oculaire ny mesme objectif par ce que ce nest que du verre en plaques pour faire des vitres. le gentilhomme qui le scait &amp; qui le fait faire en son pays &amp; dans ses forests ma promis den faire despais et de men enuoyer ce quil na pas encores fait. quand Jen auray Je vous en enuoyeray. Cepandant Je vous diray par auance qu'un ouurier de Rouen en a fait vn Objectif de 2½ pieds qui est fort bon quoy que tres mince &amp; sans espaisseur non plus que des lunettes a néz. ce qui refute ceux qui croyoient que lespaisseur contribuoit beaucoup aux refractions &amp; a la bonte du verre comme Messieurs Despagnet &amp; Auzout.</p>
<p>Pour ce qui est maintenant du trauail au tour dont vous me demandez mon aduis Je vous diray que Je suis du vostre que Je ne croy pas quil soit si facile de bien reussir a donner la figure au verre sur le tour sans forme, qu'a la main auec vne forme en de grande lunettes. Mais vous scaurez pourtant quil y a plus de 25 ans un Conseiller de neuers<note n="#9"/> jnuenta une machine dont jl faisoit des objectifs au tour sans autre forme que dvne regle de fer large de 2 a 3 pouces longue de 2 pieds ou enuiron fort mince &amp; pliante sous le verre qui tournoit sur son centre cepandant que la regle alloit &amp; venoit en droitte ligne par le mesme mouuement du tour qui estoit comme celuy des lapidaires. Ce Conseiller faisoit donc des verres auec le tour &amp; M'en a enuoyé 5 ou 6 de 2. a 3 pieds. car Jl nen faisoit point de plus longs et Jl me les enuoyoit pour les enuoyer a la Reyne de Pologne<note n="#10"/> &amp; a son Secretaire Monsieur des Noyers<note n="#11"/> de ses amys &amp; quelques vns pour moy, mescriuant ainsi de sa machine &amp; ayant Conferance auec luy par lettres sur la dioptrique et surtout sur ce quil me disoit pouuoir donner telle figure qu'on desireroit au verre soit Hyperbolique soit Elliptique, Je le priay de men enuoyer la description ce quil fit de fort bonne grace &amp; soffrit mesme a men faire faire vne semblable a la sienne, dont layant prie Jl me l'enuoya en effect &amp; Je lay tousjours eüe dans mon grenier despuis sans m'en estre jamais seruy m'estant contente
de la voir &amp; ayant jugé quon deuoit beaucoup plus mal faire auec cette machine quauec nos bassins, &amp; de plus que ce nestoit que trauailler au hazard sans estre asseure de la regularite daucune ligne ny Circulaire ny Elliptique ny Hyperbolique.</p>
<p>Jl y en auoit aussi vne autre machine pour les Caues &amp; dont on pourroit se seruir pour les conuexes oculaires que Jay semblablement, mais par ce que nos ouuriers ne veulent faire que leur ordinaire &amp; que moy Je nay pas le loisir de trauailler elles demeurent la toutes deux. Monsieur Auzout mayant donc ouy dire autres foys cela
&amp; que Jauois cette machine m'en a demandé la Construction que Je luy ay donné pour en parler dans quelque response<note n="#12"/> quil a fait a la lettre de Campani. Si vous en desirez vne copie Je vous la feray faire. Jl ne ma pas encore rendu mon original ny toutes les lettres que jay de ce Conseiller. Jay aussi dautres machines pour le mesme effect mais je ne fays estat de pas vne pour les objectifs des grandes lunettes ny ayant rien de plus facile &amp; de plus certain que nostre ordinaire. quant aux oculaires jl nen est pas de mesme et je ne doute point qu'on nen puisse faire de meilleurs par machine &amp; au tour que ceux quils font, de mesme leur donner vne autre figure que la Circulaire, si je pouuois jouyr des ouuriers Jen viendrois bien a bout.</p>
<p>Je suis apres a en faire trauailler vn mais jl me trompe tousjours a propos de trauail &amp; de lunettes. mandez moy sil vous plait la grandeur &amp; proportion des deux verres que vous mistes &amp; que vous jugez quil fault mettre a cette lanterne de peur. Car Je nay pas encores acheué la mienne despuis les premiers essays que Jen fis. Jl me semble que celle du danois que jay veu auoit le verre des figures A tous joignant le trou de la lanterne &amp; a 2 ou 3 pouces comme en B vn conuexe de
<figure><graphic url="huyg003oeuv04ill58.gif"></graphic></figure>
7 ou 8 pouces de foyer &amp; au bout du tuyau C vn autre denuiron 12 pouces qui seslognoit ou sapprochoit de B suiuant quon voulut representer les figures pres ou loin. Mais comme on apprend tousjours quelques particularitez de ceux qui ont desja fait vne chose &amp; quils peuuent en abreger les recherches qu'on fait ou empescher les fautes qu'on fait les premieres foys qu'on trauaille sur vn sujet je vous prie de me mander quelle estoit la Construction de toute vostre lanterne &amp; toutes ses dimensions.</p>
<p>Jay desia fait faire vne lampe fort commode &amp; plus quaucune [?] que j'aye encores veu qui porte vn miroir caue par derriere &amp; vn verre conuexe par deuant affin de faire la lumiere plus grande. Pour la lanterne je la veux faire de 6 pouces en quarre &amp; de 9 de hauteur. Pour les verres Je les croys assez grands dvn pouce et demy de diametre &amp; de 6 et 12 pouces de foyer. si vous auez quelques particularitez la dessus Je vous prie de me les mander et sil y a quelque regle pour la disposition &amp; esloignement des verres ABC &amp; mesmes pour leurs foyers en cas qu'on voulut jetter les Especes<note n="#13"/> a 40 &amp; 50 pieds loing au lieu de la longeur dvne chambre vous me les marquerez aussi sil vous plait.</p>
<p>Pour vostre nouuelle jnvention de Montre Je ne vous en parle plus. il faut attendre que vous en ayez fait tous les essays et que vous la veuilliez communiquer au public. mais parce que Je fais faire vn pendule jeusse souhaitte quil eut eu les derniers auantages affin que dans quelque temps jl ne se trouuat pas estre a la vielle mode comme les harquebuses a Rouet. Je feray donc continuer le mien puis que cette jnuention nest pas encores preste a voir le jour &amp; a montrer lheure. Monsieur Cheureusse<note n="#14"/> qui a fait faire vn pendule par Thuret<note n="#15"/> de son jnuention a son horloge qui en deuroit auoir vn de 3 pieds comme le mien pour marquer les secondes, sen trouue fort bien a ce quil dit &amp; va justement. mais pour les petits pendules de 9 a 10 pouces je croy quil ne seroit pas si juste que les ordinaires. Je trouue vos propositions fort belles mais Je croys quil y aura de la physique ou matiere meslee &amp; quelles ne seront pas purement geometriques. la pesanteur mesme contribuera encores a la grandeur des corps en sorte que deux spheres ou Conoides de mesme grandeur mais de diuerses pesanteurs changeront la determination.</p>
<p>Jay escrit ces jours passez a Monsieur Fermat en luy enuoyant mon aduis<note n="#16"/> sur la jonction des mers a cause que cest son pays &amp; a cause du parlement de tholose. Et je luy aussi enuoyé vos propositions. je ne scay sil y respondra. Je croys que cela se doit fonder sur quelque principe tiré de lexperience des pendules de diuerses grosseurs et pesanteurs &amp; mesme longeur, &amp; au contraire vous le direz quand jl vous plaira. aussi bien que ces Messieurs dAngleterre leurs tables et obseruations des Satellites de ♃<note n="#17"/> qui seront donc meilleures que celles<note n="#18"/> de Simon Marius<note n="#19"/>. Nous continuons tousjours a faire quelque chose chez Monsieur Thevenot principalement sur lanatomie<note n="#20"/> a loccasion de Monsieur Stenonius<note n="#21"/> qui est icy. Mandez nous ce que vous faites de par de la, et sil y a quelque liure nouueau faites men part sil vous plait. mes baisemains a Monsieur vostre frere<note n="#22"/>. Ma famille est encores en Touraine. Je suis tout a vous</p>
<div type="closer">
<p><persName key="peti033">Petit</persName>.</p>
</div>
</div>
<div type="para">
<p>A Monsieur
<lb/>Monsieur <persName key="huyg003">Christian Huggens de Zulichom</persName>
<lb/>à la Haye.</p>
</div>
</body>
</text>
</TEI>
