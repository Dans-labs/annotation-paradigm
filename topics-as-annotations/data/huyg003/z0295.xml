<TEI>
<teiHeader>
<meta type="id" value="0295"/>
<meta type="date" value="1656-05"/>
<meta type="sender" value="huyg003"/>
<meta type="recipient" value="?"/>
<meta type="senderloc" value="?"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z0295">
<div type="opener">
<p>Monsieur,</p>
</div>
<p>Il y a cinq mois qu'en revenant de France j'ay trouvè vostre lettre<note n="#2"/> avec les verres que j'avois desirè et j'ay une consusion tresgrande d'estre demeurè si long temps sans vous remercier de la peine que vous avez voulu prendre en me les procurant. les excuses qu'il vous a pleu me faire de ne les avoir envoyè plustost estoyent tresjustes, et je voudrois en avoir d'aussy legitimes pour obtenir pardon de mon incivilitè. Mais je ne puis alleguer que ma paresse, parce que la veritable cause de ce que je ne vous ay rien fait scavoir touchant ces eschantillons, c'est que depuis mon retour j'ay estè longtemps sans travailler aux lunettes d'approche, de sorte que je n'ay pu juger de la bontè de la matiere que depuis peu de jours. Je trouve qu'elle est meilleure que celle des eschantillons precedents en ce que elle n'a pas cette inegalitè ny certaines rayes par dedans qui la rendoient tout a faict inutile, mais au reste elle n'a pas la mesme puretè qu'avoit cette autre, et manque par consequent en ce que je requiers principalement. Vostre lettre m'en a fait scavoir la cause, à scavoir que le maistre de la verrerie ne se veut plus donner la peine de la purifier à ce mesme degrè. Il n'y<note n="#3"/> donc rien a faire par luy, et faudra que je me contente des glaces de miroir, desquelles je me suis servy auparavant avec assez bon succes. Cependant ainsi Monsieur vous serez delivrez de mes commissions importunes en effect quoyque peut estre elles ne vous aient pas semblè telles vous ayant estè le moyen d'obliger celuy qui est veritablement</p>
<div type="closer">
<p>Monsieur</p>
</div>
<p>J'ay priè Monsieur <persName>de Westrene</persName> de vous donner quant et celle cy l'argent pour payer les verres<note n="#4"/>.</p>
<p>&nbsp;</p>
<p>J'ay depuis quelques jours escrit les fondamens du calcul es jeux de hasard a la priere de Monsieur <persName key="scho197">Schoten</persName> qui le veut faire imprimer. Ou j'ay entre autres proposè une telle question. Quand je joue avec un autre avec deux dez, a condition que je gagneray quand je feray 7 points, et qu'il gagnera luy aussy tost qu'il fait 6 points. et que je luy donne les dez; je demande qui des deux a de l'avantage en cecy, et quel avantage? Je desire fort de voir si vous trouverez mesine solution a cecy que moy.</p>
</div>
</body>
</text>
</TEI>
