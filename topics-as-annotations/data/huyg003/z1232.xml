<TEI>
<teiHeader>
<meta type="id" value="1232"/>
<meta type="date" value="1664-05-16"/>
<meta type="sender" value="huyg003"/>
<meta type="recipient" value="huyg008"/>
<meta type="senderloc" value="parij001"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z1232">
<div type="opener">
<p>A <placeName key="parij001">Paris</placeName> ce 16 May 1664.</p>
</div>
<p>Il n'est pas juste que ny moy ny le Sieur Pascal souffrions aucune perte par le malheur arrivè aux horologes<note n="#1"/>, mais elle doit appartenir entierement a ceux qui ont voulu qu'on les leur envoiast. Pour les 2 ouurages que je luy ay commandez il n'y aura point de difficultè, car Monsieur le Mareschal de Grammont<note n="#2"/> les prend
tous deux. et m'a desia donnè l'argent de l'un que je luy ay delivrè qui estoit demeurè entier, l'autre est encore chez Thuret pour estre reparè, et je l'attens aujourdhuy ou demain. le Mareschal est bien content de payer cette reparation par ce que je luy ay dit que l'horologe est plus belle que celle qu'il a. Je me suis aussi defait de celle que Vigarani<note n="#3"/> m'avoit renvoiée, et en ay receu l'argent. Monsieur Merat<note n="#4"/> n'envoie pas querir la siene de 8 jours comme Paschal m'avoit escrit<note n="#5"/> qu'il feroit, et mesme apres luy avoir envoiè deux billets pour l'aviser de l'arrivée de son horologe il ne m'a jusqu'icy fait avoir aucune response. Il seroit bon que Paschal luy en escrivit derechef, ou bien qu'il ne m'envoie plus sur les bras cet homme qu'il avoit assignè sur moy pour les 20 pistoles que Monsieur Merat me devoit payer. I'ay acceptè sa lettre que le Sieur La Coste<note n="#6"/> m'a apportée de 60 escus, a la quelle je satisferay de l'argent que j'ay receu, et il peut disposer de ce qui me reste, ou bien vous luy en payerez une partie pour acquiter ce que j'ay deboursè pour vous. La Signora Anna<note n="#7"/> ne se haste pas encore a payer, quoy qu'elle m'en ait parlè diverses fois. Je luy ay dit de combien est la somme,
au reste je ne puis pas la presser, parce que des le commencement j'ay dit que ce n'estoit pas mon affaire mais celle de Monsieur Chieze.</p>
<p>Voila un article assez long pour le Genevois; dont je vous prie de luy faire scavoir le contenu.</p>
<p>Les livres que vous m'envoiastes par Monsieur de Monbas estoient 3 Journaux<note n="#8"/> de Henry 3<note n="#9"/>, dont j'ay donnè l'un au Sieur du Portail<note n="#10"/> par vostre ordre. un Rabelais<note n="#11"/>. un Receuil de diverses pieces<note n="#12"/>, et un autre petit
receuil<note n="#13"/> ou est la response aux memoires<note n="#14"/> de Monsieur de la Chatre<note n="#15"/>. I'en retiens pour moy un des Journaux de Henry 3 et le Rabelais, parce que Don Sebastian en a desia un. Le reste je le garde pour luy.</p>
<p>Voicy sa lettre pour vous que je receus hier. Vous y verrez qu'il doit estre maintenant de retour en Bourgogne. Ie ne scay si je le reverray icy, car je ne croy pas que j'y resteray longtemps.</p>
<p>Le Phaenomene<note n="#16"/> que vous me depeignez n'a pas estè observè icy, mais les lettres d'Angleterre nous apprennent, qu'il a estè veu là, en mesme temps qu'en Hollande; d'ou il est manifeste qu'il a estè fort haut dans l'air. Ie me souuiens d'en avoir veu un de cette sorte estant a la Haye, mais qui ne paroissoit que fort petit, et se separa en deux, comme ce dernier en 3.</p>
<p>Bruynesteyn m'offre un de ses chiens erattez<note n="#17"/> pour vous le mesner en Hollande lors que je m'en iray, et je vous le promets. Quand luy mesme, le grand operateur sera arrivè il taillera si l'on veut tous ceux de la Haye.</p>
<p>Je diray a Monsieur Thevenot la bonne nouuelle de son Journal achevè si tost que je le verray. Adieu.</p>
<p>Je n'ay encore peu avoir vostre callotte.</p>
</div>
<div type="para">
<p>Pour le frere Louis.</p>
</div>
</body>
</text>
</TEI>
