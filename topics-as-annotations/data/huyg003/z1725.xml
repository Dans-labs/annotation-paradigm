<TEI>
<teiHeader>
<meta type="id" value="1725"/>
<meta type="date" value="1669-03-29"/>
<meta type="sender" value="olde010"/>
<meta type="recipient" value="huyg003"/>
<meta type="senderloc" value="londe002"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z1725">
<div type="opener">
<p>A <placeName key="londe002">Londres</placeName> le 29 Mars 1669.</p>
<p>Monsieur,</p>
</div>
<p>Il faut que ie vous advouë d'abord, que i'estois fort surpris, en lisant la vostre du 30 Mars, de m'y voir accusé d'injustice, apres auoir eu tant de soin de faire tout ce que ie vous auois promis et tout ce que vous auiez desiré de moy. Pour m'acquiter donc entierement de cete imputation trop precipitée, il ne faut que recourir aux lettres, que ie vous ay escrites sur ce sujet, dont ie suis bien aise d'auoir gardé les copies, n'important rien que ie n'aye observé auec exactitude. Elles disent premierement<note n="#2"/>, que tout ce que vous nous communiqueriez touchant les regles du Mouvement, come descouuertes par vos propres meditations, on le reconoistreroit dans nos registres de l'auoir receu de vous, y marquant precisement le temps de la receipte. Elles tesmoignent en suite<note n="#3"/> (voire apres que vous auiez eu la bonté de nous faire part<note n="#4"/> du commencement de vostre theorie) auec combien d'affection il auoit esté receu, et recommendé à la consideration de quelques vns des principaux membres de nostre Societé. Or ledit Enregistrement<note n="#5"/> ayant esté fait, et nos Messieurs s'occupant astheure, entre autres choses, à examiner comment cete Hypothese là se verifie par les Experiences, ie pense qu'on a
executé icy de bonne foy tout ce que vous auiez demandé, et tout ce que ie vous auois promis en cet affaire.</p>
<p>Mais quant au manquement de la publication de vostre theorie ou de son sommaire, c'est (pour vous parler franchement) vostre propre faute. Vous auiez le moyen du Journal des Scavans pour le faire inprimer, si vous l'eussiez voulu, aussi promptement, qu'on l'a fait icy pour Messieurs Wallis et Wren<note n="#6"/> dans les Transactions. De plus, ma lettre du 4 Fevrier<note n="#7"/> tesmoigne espressement, que si vous m'en eussiez donné la permission (sans laquelle on est blasmé, si on publie les matieres communiquées) i'en eusse parlé auec Joye au mesme temps, que ie mis au public les papiers de ces deux Messieurs lá, et i'y eusse mesme adjousté cete attestation, (ce que ie suis prest de faire encor, scachant astheure vostre inclination<note n="#8"/>) que bien que vostre Theorie ne vit pas le iour conjonctement auec celles de Messieurs Wallis et Wren (faute de vostre ordre ou permission) elle auoit pourtant esté entre mes mains au mesme temps, que celles lá furent inprimees; et de plus, qu'il y auoit eu plusieurs annees, que vous en auiez esté le Possesseur, comme cela se pouuoit verifier par plusieurs Experiences, dont vous auiez donné le succes par la force de vostre Hypothese<note n="#9"/>, quoyqu'elle ne nous ait esté conuë qu'au 4<hi rend="sup">me</hi> janvier 1668<note n="#10"/> stylo Anglicano, quand ie receus premierement vos papiers de <hi rend="i">motu Corporum ex mutuo appulsu;</hi> vous envoyant le mesme iour la copie de l'Escrit<note n="#11"/> de Monsieur Wren sur le mesme sujet, comme il auoit esté presenté par luy a la Société Royale le 17. Decembre 1668: ce qui monstre assez, que ny l'un ny l'autre de vous deux est plagiaire de l'autre.</p>
<p>Cecy estant la pure verité du fait, ie me veux persuader, Monsieur, que vostre candeur vous fera rappeller la parole, qui vous est eschappée dans vostre lettre, me chargeant d'injustice, laquelle veritablement n'est ny grande ny petite, à mon endroit, en cete occasion, mais qui retombe toute, s'il y en a, sur vous mesmes.</p>
<p>Cependant ie n'ay pas encor vû ce que vous dites auoir donné au dernier Journal<note n="#12"/>; n'ayant pas recû aucun de ces Inprimés apres celuy du 11<hi rend="sup">me</hi> Fevrier; ou il y a vostre observation<note n="#13"/> touchant Saturne, laquelle on a mise en Anglois dans les Transactions cy jointes<note n="#14"/>. J'eusse souhaité, que vous m'en eussiez envoyé vn Exemplaire, lorsque vous me fites l'honneur de m'escrire vostre derniere lettre.</p>
<p>Quand à la dispute entre vous et Monsieur Gregory, on a icy, ie vous assure, l'oreille ouuerte pour ouir l'autre parti.</p>
<p>Et pour les chifres, la maniere que vous auez marquée du depuis, est assurement capable de mettre tout en seureté, quoyque ie n'en aye point encor eu l'occasion d'en parler à nos Messieurs. Nous auons fait enregistrer vostre Anagramme, come vous dites auoir fait celuy de Monsieur Wren; lequel depuis peu a esté receu Intendant des bastimens du Roy, auec beaucoup d'affection. Je suis sans compliment</p>
<div type="closer">
<p>Monsieur
<lb/>Vostre treshumble et tresaffectionné serviteur <persName key="olde010">H. Oldenburg</persName>.</p>
</div>
<p>Je vous prie, Monsieur faites tousiours vostre addresse pour Moy, come vous auez commencè, asscavoir.</p>
<p>A Monsieur
<lb/><persName key="olde010">Grubendol</persName>
<lb/>à Londres.</p>
<p>J'ay baillé vostre lettre à Monsieur du Hamel<note n="#15"/>, qui ne manquera pas de receuoir vostre argent, et de vous l'envoyer promptement par vne lettre d'eschange.</p>
<p>P.S.</p>
<p>Quand i'estois prest de cachetter ce pacquet, ie receus le Journal<note n="#16"/>, qui contient l'Extraict de vostre lettre<note n="#17"/> à l'autheur de ce Journal; dans laquelle ie trouue quelques omissions, que ie trouue necessaires d'estre suppleées dans les Transactions suivantes<note n="#18"/>, comme vous verrez, Dieu aidant, au mois d'Avril.</p>
<p>Si vous delayez encor long temps la publication de vostre Dioptrique, il vous pourra arriuer la mesme chose en cela, que dans la matiere du mouuement, y ayant vn fort habile homme<note n="#19"/> icy, qui appreste vn traité sur ce sujet, qui ne sera pas commun.</p>
</div>
</body>
</text>
</TEI>
