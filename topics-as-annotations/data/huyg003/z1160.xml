<TEI>
<teiHeader>
<meta type="id" value="1160"/>
<meta type="date" value="1663-10-31"/>
<meta type="sender" value="vlie013"/>
<meta type="recipient" value="huyg003"/>
<meta type="senderloc" value="breda001"/>
<meta type="recipientloc" value="parij001"/>
<meta type="language" value="la"/>
</teiHeader>
<text>
<body>
<div type="letter" id="z1160">
<div type="opener">
<p>Illustri Viro <persName key="huyg003">Christiano Hugenio</persName> <persName key="vlie013">Janus Vlitius</persName> S.P.</p>
</div>
<p>Humanitas semper tua tanta erga me, et novissime iterum fuit, ut verbis eam velle redhostiri, prima ingrati nota fuerit. Res meae Principi Dominae<note n="#1"/> satis placere mihi videntur, ex eo quod Bellimontium<note n="#2"/> Senatorem nuper hic studia mea et consuetudinum editionem<note n="#3"/> criminantem, satis acriter refellerit; et data passim occasione diligentiam meam approbaverit, teste praesenti Rompfio<note n="#4"/> ejus Archiatro. Sed interim pendent opera, interrupta, minaeque unius atque alterius malevoli <hi rend="i">ϰαὶ ἀμούσων</hi> obstant. Gothica et Anglosaxonica Euangelia<note n="#5"/> propemodum typis absoluta sunt, secuturo ea Glossario Gothico, cui strenuam operam navat gnarissimus istarum Linguarum optimusque Senex Junius<note n="#6"/>. Ejus Nepos Vossius<note n="#7"/> pro <hi rend="sc">lxx</hi> suis ultimum depugnat certamen<note n="#8"/>, quo obtrectatores<note n="#9"/> omnes, ceu una
fidelia, depingere, et conficere sperat. Quod, cum hominum istorum loquacitatem et irrequietos spiritus considero, vereor ut illi succedat. Principes crastino mane hinc Geertrudenbergam, navibusque inde Hagam proficiscentur. Princeps Avia<note n="#10"/> totam pene aestatem et hic et Turnhalti [cujus aeque ac Salehemij<note n="#11"/>, quod nunc ad Amplissimum Fratrem tuum pertinet talis in Lege Salica mentio fit] male se habuit, adeo ut paucissimis contigerit eam accedere; quod et mihi saepius tentanti denegatum. Burstedij Burstediaeque<note n="#12"/> Illustrem Parentem tuum teque mecum plurimum salutant. Vale Astrorum Coelique decus, et, ut facis, amare me perge. Dabam Bredae e Senaculo nostro, quod Hausmanni<note n="#13"/> defuncti loco, caeteris manentibus, Zuerius<note n="#14"/> tuus meusque affinis adauxit. Pridie Kal. Novembres <hi rend="sc">cIƆIƆclxiii</hi>.</p>
<p>Optimae indolis Juvenem, Bouartij Chirurgi<note n="#15"/> filium qui, ut operam Anatomico studio navet, Parisios abit, et hasce tibi tradet, quoad usus illi fuerit, commendatum tibi volo; et ut mei memineris, si forte in Dictionarium Aremoricum<note n="#16"/>, aut id genus alios libros incideris. Impressum illud in 4<hi rend="sup">to</hi> circa anno 1566 Parisijs, nisi fallor.</p>
<p>Iterum atque iterum vale.</p>
</div>
<div type="para">
<p>Monsieur
<lb/>Monsieur <persName key="huyg003">Chrestien de Zulichem</persName>
<lb/>a Paris.
<lb/>par amis.</p>
</div>
</body>
</text>
</TEI>
