<TEI>
<teiHeader>
<meta type="id" value="2687"/>
<meta type="date" value="1691-07-19"/>
<meta type="sender" value="veld064"/>
<meta type="recipient" value="huyg003"/>
<meta type="senderloc" value="bruss002"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="z2687">
<div type="opener">
<p>19 Juli 1691.</p>
<p>Illustrissime ac Nobilissime Domine</p>
</div>
<p>Egregia Animi tui benignitas ac liberalitas, qua me, anno circiter abhinc, in Hofwijk propè Hagam excepisti, et elegantissimo tuo Horologio oscillatorio honorasti, audaciam mihi dedit, otium tuum sedulissimum, importunis hisce literis interpellandi. Thesin hîc edidi Philosophicam<note n="#3"/>, cujus exemplar ostendet Frater meus<note n="#4"/> harum lator, et in quâ Recentiorum Vestigia, et praesertim Tua tanquam magis probata sequi conatus sum: Hanc invida statim Peripateticorum manus laceravit: ac simul ejusdem sortis Theologos eandem ut proscriberent, incitavit. Hi, Curiae Romanae servi, gratiam illius quo facilius aucuparentur et destinatum sinem felicius obtinerent, aggressi potissimum sunt Corollarium Physices, ubi citantur verba Godeau Hist. Ecclesiast.<note n="#5"/> ad Ann. Chr. 748 referentis, Systema <persName>Copernici</persName> licet adversus Galilaeum sub Urbano VIII. condemnatum, idem tamen eundem Urbanum defendisse ac sustinuisse &amp;c.<note n="#6"/> Theologi nostri, querelis admodum iniquis, citationem istam tanquam Romanae sedi summe injuriosam apud Internuntium<note n="#7"/> Bruxellis morantem detulerunt, tantaeque proterviae et temeritatis exemplum insigne in me statui petierunt. Lubes iis obsecutus est Internuntius, et ad Rectorem Universitatis<note n="#8"/> scripsisse fertur (ipso Rectore ità jactante) ut Decretum Apprehensionis corporalis et in carcerem conjectionis, contra omnem juris ac justitiae formam, exemplo inaudito, à Rectore adversus me datum, executioni mandaret: et casu, quo satis fortis non esset, pollicitus est, Excell. D.<hi rend="sup">num</hi> March. de Castanaga<note n="#9"/> harum provinciarum Gubernatorem, adjuncturum militum aliquot cohortes, idem ut exequerentur.
Intereà more hisce in locis consueto, adversus insultus tam atroces Concilio Brabantiae exhibui libellum supplicem. Sed periculum est, ne instinctu Internuntii, ejusdemque, quâ apud Gubernatorem pollet, auctoritate, causa haec Lovanium dijudicanda, hoc est à juratis meis hostibus damnanda remittatur.</p>
<p>At vero, remedium efficax huic malo ni statim opponatur, actum planè hic est de Philosophiâ Recentiorum. Nam ego (quod parum est) si succumbam, nemo posthâc sibi tutum credet, vel <persName>Copernici</persName>, vel <persName>Cartesii</persName>, vel Illustrissimi etiam Nominis Tui alteriusve novi ac docti Philosophi, mentionem facere. Suppliciter itaque nomine omnium Veritatem ac libertatem amantium, Te precor, ut causam hanc nobilissimo Domino Fratri Tuo, qui Potentissimo Britanniarum Regi à Secretis est, litterulâ aliquâ commendare digneris. Ille enim pro singulari suâ prudentiâ et auctoritate quâ hîc valet, alterutrum facile impetrabit, ut vel negotium hoc, in Concilio Brabantiae more consueto examinetur; vel Universitatis Rectori, ne ob Thesin adeò innocentem et purè philosophicam, in mei aut rectae Philosophiae detrimentum quidquam statuat, mandetur. Raptim haec scripta sunt; neque tempus patitur, ut indignum hunc procedendi modum, quem Inquisitione Hispanicâ aut Italicâ pejus odi, fusius explicem. Intereà vero Illustrissimum D.<hi rend="sup">num</hi> Fratrem Tuum in exercitu convenire non differam, ac totam rem ei exponere. Vale Vir Spectatissime, et laboranti hîc Philosophiae succurre, meamque arrogantiam atque importunitatem boni consule. Sum etenim</p>
<div type="closer">
<p>Admirabilis Ingenii Tui,
<lb/>Bruxellis. 19. July. 1691.
<lb/>Cultor devotissimus <persName key="veld064">Martinus Van Velden</persName>.</p>
</div>
</div>
</body>
</text>
</TEI>
