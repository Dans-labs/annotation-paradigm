<TEI>
<teiHeader>
<meta type="id" value="1284"/>
<meta type="date" value="1664-12-11"/>
<meta type="sender" value="gouf011"/>
<meta type="recipient" value="huyg003"/>
<meta type="senderloc" value="parij001"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z1284">
<p>Il y a longtemps que I attens la nouuelle du succez de la pendulle, depuis la premiere fois que vous m'auez mandé<note n="#1"/> que vous m'en escririez Ie n'ay point receu de vos lettres, Pour ce qui regarde la chaise, le vous diray que cela va touiours de mieux en mieux, et que la reputation en est tellement establie quil ny a plus rien a desirer, Le Marquis de Caracene<note n="#2"/> a qui La Reyne mere<note n="#3"/> auoit donnè vne
chaise Roullante en passant a paris est allé en dix Iours dedans en poste de Paris a Madrid, Il en a fait remercier La Reyne, et les espagnols qui n'admirent rien de ce qui vient de france aduoüent quils n'ont jamais veu rien de si commode, et de si vtile; presentement Les femmes de Condition qui ont de ces chaises ayment mieux aller dedans a la Campagne, que dans leurs carrosses. Madame de Longueuille<note n="#4"/> est partie auiourdhuy dans sa chaise pour aller a vingt Lieues dicy, et ce qui met Les chaises en grande reputation, cest que presentement que les chemins sont extremement mauuais en bretagne, et en normandie. Les chaises y vont comme si cestoit fur vne plouze dans Les Lieux mesmes ou les Carrosses ne peuuent aller, Monsieur de Rouuigny<note n="#5"/> est allé en Angleterre de la part du Roy, Il y est allé dans vne chaise en poste, et a mandé a Monsieur Turenne<note n="#6"/> que cest la première chose du monde. Monsieur Le cheualier de Trellon<note n="#7"/> ambassadeur en dannemark y est aussy allé dans vne chaise roullante, Le Roy de Dannemark<note n="#8"/> a este dedans, et en a esté tout a fait satisfait, Il en a accordé Le don au Seigneur Conty<note n="#9"/>. Il y auroit bien d'autres histoires a vous conter de la chaise, Mais cest assez pour vne lettre, La chaise est a present reduitte a quatorze pieds, ce qui fait qu'on tourne fort facilement. elles sont aussy douces qu'a seize. parce quon a touiours soin de les faire ployer autant que lors quelles auoient seize pieds, Vous scauez que Le ployement estoit de trois pouces et demy Lors q'un homme se mettoit dedans, presentement jl y a des cloux dorez autour de l'imperialle, auec des cartons aux
goultieres comme aux Carrosses, et on en fait quelques vnes dont La toille est cousüe en forme de mantelets de Carrosse si bien que le vent ne fait point faire de ventre a la toille, et quand jl fait du vent on abbat le mantelet qui est vis a vis de la portiere tout comme a vn carrosse, Ce quil y a de plus, cest quautour du fauteuil jl y a vne petite tringle de boys pour faire des eslerons comme a vn Carrosse, vos associez sont en peine de ce que vous ne Leurs mandez point des Nouuelles de ce qui se passe en angleterre touchant les chaises<note n="#10"/>, Ils vous prient de Leurs faire scauoir si ceux que vous auez associez en ont obtenu le priuilege, et sils lont expedié en la miere<note n="#11"/> quil doit estre, donnez aduis en angleterre qu'on prenne exemple sur La chaise de Monsieur de Rouuigny, Parceque c'est la derniere faite, Ie vous supplie que nous puissions scauoir plus souuent de vos nouuelles, et de croire que Ie suis votre tres humble seruiteur.</p>
<p>Monsieur de Crenan m'a prié de vous faire ses tres humbles baisemains.</p>
<div type="closer">
<p>A <placeName key="parij001">Paris</placeName> ce <hi rend="sc">xi</hi> X<hi rend="sup">bre</hi>. 1664.</p>
</div>
</div>
</body>
</text>
</TEI>
