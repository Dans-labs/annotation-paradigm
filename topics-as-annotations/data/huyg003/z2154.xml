<TEI>
<teiHeader>
<meta type="id" value="2154"/>
<meta type="date" value="1678-12-22"/>
<meta type="sender" value="doub007"/>
<meta type="recipient" value="huyg003"/>
<meta type="senderloc" value="denha004"/>
<meta type="recipientloc" value="parij001"/>
<meta type="language" value="fr"/>
</teiHeader>
<text>
<body>
<div type="letter" id="z2154">
<div type="opener">
<p>A <placeName key="denha004">la Haije</placeName> le 22. Decemb. 1678.</p>
</div>
<p>Monsieur Putman Frere de Monsieur le Baillij de Delft<note n="#1"/> apres avoir fait une promenade aux Indes, et veu et examiné tout ce qu'il ij a de curieux en ce monde la, n'aijant pas voulu negliger la bonne occasion qui se presentoit par le depart de nos Ambassadeurs, pour voir aussi la France, et estant presentement a Paris, je n'ay pas voulu refuser a la priere de Monsieur son frere susdit, un petit mot de recommandation pour luij a Vostre Seigne. qu'il souhaitte fort de cognoistre plus particulierement qu'il n'a fait jusques astheure; Je croy qu'il vous souviendra de l'avoir veu et d'avoir esté en conversation auec luij l'annee passee a Delft, a certaine vente qui se faisoit chez ces Messieurs de curiositez Indiennes, ou vous estiez fort satisfait de son entretien, et asseurement vous le serez encore d'avantage avec le temps, estant tres informé de tout ce qui concerne ce pays la, et qu'il a examiné fort soigneusement. Il sera bien aise aussi d'avoir par vostre moijen cognoissance auec d'autres personnes curieuses comme vous de particularitez de ces Paijs eloignez, et surtout dans la belle famille Indienne, de Madame Caron, en cas qu'il ne l'aijt veue desja ce qui ne seroit pas estrange als Landtssluy sijnde<note n="#2"/> qui se trouvent d'ordinaire les premiers, mesme il pourroit estre que vous l'aurez desia veu la dedans, et qu'ainssi ma lettre de recommandation ne luy seruira de rien comme je l'espere, son merite le recommandant assez quand on a l'auantage de le coignoistre.</p>
<p>Pour le reste je me raporte a ma derniere<note n="#3"/> de la semaine passee dans la quelle
je vous ay rendu conte de ce qui se fait icij, depuis il n'est rien arrivé que je sache qui vaille la peine de vous estre mandé. toutte la famille se porte bien encore a l'ordinaire Dieu mercij, et vous baise les mains. Adieu.</p>
</div>
<div type="para">
<p>A Monsieur
<lb/>Monsieur <persName key="huyg003">Huijgens de Zuijlichem</persName> etc.
<lb/>a l'Hostel de la Bibliotheque du Roij
<lb/>Rue Viuienne a
<lb/>Paris.</p>
</div>
</body>
</text>
</TEI>
