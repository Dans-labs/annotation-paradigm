<TEI>
<teiHeader>
<meta type="id" value="0770"/>
<meta type="date" value="1660-08-13"/>
<meta type="sender" value="slus001"/>
<meta type="recipient" value="huyg003"/>
<meta type="senderloc" value="luik_001"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="z0770">
<div type="opener">
<p lang="la">Nobilissime Domine</p>
</div>
<p>Quamuis non libenter studia Tua interpellem, quae in publicam vtilitatem cedere non ignoro, tamen committendum non duxi quin Te eorum participem facerem, quae hesternis literis ex Italiâ accepi. Scribitur ad me Eustachium illum Diuinum, telescopiorum artificem, operâ Patris Honorati Fabri Societatis Jesu adiutum, dato typis libello<note n="#1"/> Systema tuum Saturnium conuellere conatum esse. Offertur etiam exemplar, magno tanti itineris compendio, cum molis non maioris sit, quam quod Tabellario cum Epistola committi valeat. Itaque si libellum nondum acceperis, operam offero quâ ad Te peruenire possit. Scribe igitur quid fieri velis, et simul annon Illustris Viri Domini de Wit <hi rend="i">εὑρήματα</hi><note n="#2"/>, quorum spem feceras, hactenus lucem viderint; meque constanti affectu crede</p>
<div type="closer">
<p>Vir Nobilissime</p>
<p>Tui Obseruantissimum <persName key="slus001">Renatum Franciscum Slusium</persName>.</p>
<p><placeName key="luik_001">Leodij</placeName> <date>13 Augusti 1660</date>.</p>
</div>
</div>
</body>
</text>
</TEI>
