<TEI>
<teiHeader>
<meta type="id" value="2824"/>
<meta type="date" value="1693-09"/>
<meta type="sender" value="leib013"/>
<meta type="recipient" value="leipz001acta01"/>
<meta type="senderloc" value="?"/>
<meta type="recipientloc" value="leipz001"/>
<meta type="language" value="la"/>
<meta type="link" value="2823"/>
</teiHeader>
<text>
<body>
<div type="letter" id="z2824">
<p>Excerptum ex Epistola G.G.L. cui praecedens meditatio<note n="#1"/> fuit inclusa.</p>
<p>&nbsp;</p>
<p>Mitto meditationem quae satis indicat autorem suum, tum magnitudine praeclarorum inventorum, tum ipsa magnis viris sueta ingenuitate. Nam &amp; meo qualicunque invento debere aliquid voluit, cum ipse pro sua in his studiis autoritate &amp; meritis, facile omnia a se petiisse videri possit. Caeterum video ipsum, qua est perspicacia, ubi primum animum ad nostrum calculum differentialem appulit, statim animadvertisse, quid in eo sit optimum. Nempe quod ita solutiones generales habeantur, quae sua natura porriguntur ad quantitates transcendentes, in certis autem casibus, ut fieri potest, ad ordinarias ducunt. Mirarer, quod solas illas quae aequationibus certis gradus subjacent, Geometricas vocare adhuc videtur, nisi judicarem, sequi magis vulgi morem ea in re, quam probare, dum de iis ait, <hi rend="i">quae Geometricae vocantur</hi>. Ego putem, ut veteres quidam recte reprehensi sunt, quod Geometricum satis esse negarent, quicquid circulo aut regula effici non posset; ita nec illorum hodie errori favendum esse, qui Geometriam solis aequationibus Algebrae gradariis metiuntur; tum Geometricum potius sit, quicquid motu continuo exacte construi potest. Quod si ille non admittit, suis ipse praeclaris inventis injuriam facit, cum ipsemet inprimis auxerit Geometricas constructiones: nam evolutionum inventum<note n="#2"/>, quod Hugenio debemus, quantivis pretii est, &amp; nunc tractorias constructiones protraxit in publicum primus<note n="#3"/>. Nam etsi ego prior jam a multis annis idem tacitus versaverim, &amp; ut arbitror longius etiam provexerim, fateor tamen ideam primam hujus motus mihi a Perralto venisse, etsi a me profecta sit resolutio ejus seu applicatio ad Geometriam<note n="#4"/>. At Hugenium
judico utrumque sibi ipsi debere<note n="#5"/>. Quod vero nunc ipem facit motus hujus tractorii reddendi quam accuratissimi, si forte insignis aliquis hujusmodi linearum usus in lucem proferatur, non dubito quin sit libentius impleturus, viso nupero schediasmate meo menfis Septembris<note n="#6"/>, ubi ostensum est, omnes quadraturas tali motu,
etsi compositiore construi posse<note n="#7"/>. Ad schediasma dictum adjicere placet, posse <hi rend="i">in figura</hi> 3 totam tabulam RM, cum appendicibus, nempe cylindris TG, FE, &amp; directrice rigida EE in eodem plano vel aequivalente esse cum ipso plano lineae describendae C(C). Caeterum curvam directricem rigidam saepe commode vitari posse, &amp; adhibitis pro ea rectis materialibus, quibus potest describi.</p>
</div>
</body>
</text>
</TEI>
