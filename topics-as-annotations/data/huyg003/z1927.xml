<TEI>
<teiHeader>
<meta type="id" value="1927"/>
<meta type="date" value="1673-03-25"/>
<meta type="sender" value="huyg003"/>
<meta type="recipient" value="lode034"/>
<meta type="senderloc" value="parij001"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="z1927">
<div type="opener">
<p><hi rend="sc">Lvdovico</hi> XIV, Franciae et Navarrae Regi inclyto.</p>
</div>
<p>Renatam, Rex maxime, restitutamque hoc saeculo Geometriam, Galliae praecipue debemus. Hinc enim orti, qui magna meliorique sui parte deperditam, ac
veluti sepultam, instaurarunt primi, &amp; in lucem reduxerunt. Quorum vestigiis insistentes, ita eam deinde, per totam Europam, excoluere viri subtilissimi, ut pauca jam posterorum industriae ab his relicta videantur; veterum vero inventa longissime praetervecti sint. In hac scientia, quam semper admiratus sum &amp; amavi plurimum, quandocunque ad eam animum applicui, illa mihi prae caeteris proposui investiganda, quae vel ad vitae commoda, vel ad Naturae cognitionem, reperta prodesse possent. Tunc verò optimè operam me collocasse existimavi, cum in ea incidissem, in quibus utilitas cum inveniendi difficultate ac subtilitate aliqua, conjuncta foret. Quod si commendationis nonnihil accersere muneri nostro permittitur, ne prorsus indignum tua magnitudine appareat; non alias felicius, quam in hoc Horologii invento, utrumque illud me consecutum esse profiteor. Etenim, cum ex parte mechanicum sit inventum; ex parte altera, eaque multò praecipua, geometricis principiis constet; id quod ad posteriorem hanc attinet, non levi conamine, ex intimis artis recessibus petendum fuit: adeo quidem, ut inter omnia, quae impensiore studio hactenus pertractaverim, haud dubie primum huic speculationi locum tribuam. Quaenam vero in his sit utilitas, non est quod multis, Rex potentissime, ostendere tibi laborem. Non solum enim diutinâ experientiâ compertum habes, ex quo regiae tuae penetralibus recipi meruere Automata nostra, quantum, aequabili horarum demonstratione, caeteris hujusmodi machinationibus excellant: sed &amp; potiores usus eorum, quibusque jam inde à principio mihi destinata fuere, non ignoras. Illos scilicet, quos &amp; in Caelestium observationibus, &amp; in Longitudinibus locorum inter navigandum dimetiendis, praestare apta sunt. Tuo enim jussu, non semel, per mare vecta fuere Horologia nostra. Tuis auspiciis eadem nec pauca, Astronomiae usibus dicata, visuntur in praeclara illa Vraniae arce, quam insigni nuper
magnificentia, quantaque antehac regum nemo, exaedificandam curasti. Quae quoties mecum reputo, toties de fortuna hujus inventi, quod in tua tempora inciderit, non parum mihi gratulari soleo. Nec jam requiret quisquam, opinor, qui quantum tibi illud debeat intelliget, cur lucubrationes has, quibus rationem ejus omnem descriptionemque explicui, augusto Nomini tuo inscribendas duxerim. Ac minus etiam id mirabitur, qui mihi, ad haec atque alia meditanda, tranquillum otium benignitate tua contigisse didicerit. Namque &amp; hujus, ut mihi aliquatenus apud te ratio constaret, adnitendum erat; &amp; quoquo modo conandum, ut, multis continuisque à te beneficiis affectus, nonnulla grati animi significatione defungerer. Scio equidem, rebus maximis, negotiisque iis intento, quae in illo rerum fastigio positum agitare convenit, haudquaquam tibi liberum esse, ut ad hujusmodi contemplationes animum, alioqui rerum omnium capacem, advertas. Sed ideo minus grata haec fore, minusve tibi probatum iri arbitror, Rex augustissime; cui illa maximè placere videmus, quae plurimum publicè prosunt; neque aliud magis curae esse, quam ut nova incrementa sumant optimae disciplinae, novisque illustrentur inventis. Hoc enim satis declarat eximia illa tua, ac singularis, tum in ipsis promovendis, tum in his qui cognitione earum praeminent remunerandis, liberalitas. Quam non immensae, ac solito majores, bellorum impensae quidquam imminuunt: non Galliae tuae fines circunscribunt. Vt plane te hoc agere appareat, quò non solum sub imperio tuo viventes, sed &amp; Orbis universus, quacunque beneficio tuo dignus est, te regnante, eruditior, ornatior, felicior evadat. Cui verissimae praeclarissimaeque gloriae tuae, ita aliquid fortasse etiam haec literaria monumenta conducent; ut, si viguisse hoc tempore studia ista, artesque, posteris testari possint, simul illos edoceant, tuae hoc virtuti, atque animi magnitudini, ante omnia acceptum ferendum esse.</p>
<div type="closer">
<p>Lutetiae Parisiorum; <hi rend="sc">xxv</hi>. Mart. A. <hi rend="sc">ciƆiƆclxxiii</hi>.</p>
</div>
</div>
</body>
</text>
</TEI>
