<TEI>
<teiHeader>
<meta type="id" value="2497"/>
<meta type="date" value="1687-10-21"/>
<meta type="sender" value="vege004"/>
<meta type="recipient" value="huyg003"/>
<meta type="senderloc" value="?"/>
<meta type="recipientloc" value="?"/>
<meta type="language" value="la"/>
<meta type="link" value="2495"/>
</teiHeader>
<text>
<body>
<div type="letter" id="z2497">
<p>Ad majorem Dei Gloriam.</p>
<p>&nbsp;</p>
<p>Curiosorum considerationi exponitur Vis activa pulveris Pyrij; Eorumdemque scrutinio et indagini possibilitas, conceditur, ingentem ejus potentiam, in saniorem, quam hactenus cognitum usum deducendi.</p>
<p>Absque impietatis nota enim in dubium vocare haud licet infallibilem istam veritatem: Deum intendere solummodo salubrem creaturarum &amp; inde compositorum (ad hominum bene esse, modo vellent, existentium) usum et finem. Cum è contra nimis notum sit: Corruptum et perversum hominum genium, plerumque relictà curâ usus salubris jmpetu quodam rapi, in exactam disquisitionem &amp; applicationem abusus eorum, quae secundum dictam Creatoris intentionem, ad amplificandam ejus gloriam, ijs prodesse deberent.</p>
<p>Hinc quidam seducti, compositionem Pulveris Pyrij, Monacho cuidam mago, à Sathana edocto, simpliciter attribuerunt; forsan quia jmpossibile videbatur, vehementiam ejus in aliam operationem, quam explodendi, enecandi, discutiendi et destruendi redigi posse; Simile quid procul dubio, accidit in primaevis seculis antequam Vis Activa delabentis aquae &amp; venti, primo adhibitis simplicibus rotis postmodum ijs dentatis, per sagacem artis maechanicae industriam, usui generis humani inservire caepit.</p>
<p>Sepositâ itaque praedictâ opinione, praesupponatur (1.) Inventorem Pulveris Pyrij qualem talem, Sedulum fuisse Chymicum; (2.) Solertes Chymiae operationes, Deo et naturae non esse exosas, vel inimicas, praesentissima enim venema in saluberrima transmutantur remedia (3.) Dari possibilitatem, dictam Vim Activam, licet momentaneam, &amp; vehementissimam, mediante moderatore in ordinem cogendi, ut pro convenientia, operis, ad ordinarios molendinorum, aut alios labores perficiendos apta reddatur; Idque fieri, si implorationi Divinae Assistentiae, sedula industria Pyro maechanica jungatur &amp; meditationes &amp; manus intrepidé operi admoveantur; Maximè vero si ad demonstrandam supradictam possibilitatem &amp; consequenter Omnipotentis Creatoris Gloriam, non autem solummodò ad utilitatem praesertim respiciatur, quam Providentia ejus pro placito, huic aut sequentibus seculis largietur.</p>
<p>In magnis tentasse magnum, absolvere maximum<note n="#2"/>.</p>
</div>
</body>
</text>
</TEI>
