<TEI>
<teiHeader>
<meta type="id" value="1328"/>
<meta type="date" value="1665-02-13"/>
<meta type="sender" value="chap002"/>
<meta type="recipient" value="huyg003"/>
<meta type="senderloc" value="parij001"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z1328">
<div type="opener">
<p>Monsieur</p>
</div>
<p>je ne reçois point de lettres qui me soient plus agreables que les vostres mais plus elles me plaisent moins pretensje les pouuoir exiger de vous au milieu des fortes applications qui vous attachent a vostre cabinet, pour lvtilite du Public dont l'interest m'est preferable au mien propre. Jugés, Monsieur, sur ce pied là combien je dois estre touché de vos soins lorsque vous suspendés vos estudes pour me satisfaire en me communiquant le succes de vos Pendules<note n="#1"/> dans le grand Golfe de la Mer Atlantique. Et en verité j'y ay tousjours pris trop de part pour ne meriter pas que vous m'en donnassiés la joye des premiers, et si je l'ose dire vous auriés fait vn peu de tort à mon amitié si vous me l'eussiés laisse apprendre par vne autre voye que par la vostre. Je suis si declaré pour vous et si connu le plus chaud de vos Partisans que lon n'en attend de nouuelles que par moy et qu'on m'auroit creu mal auec vous si la publication en eust esté faitte en cette Cour par vn autre. Voila donc le fameux Secret des Longitudes trouué et trouué par vous a vostre grand honneur et au grand bien de la Societé. Voila vne des merueilles du Monde operée par l'excellence de vostre Genie et par la justesse de vos Speculations; et ni vous ni le Monde n'aurés plus qu'à en recueillir le fruit
qui auoit esté plus desiré qu'esperé. L'objection de nostre Ami<note n="#2"/> sur la diuersité des airs selon celle des climats et des Temps ne me fait plus de peine a l'esprit apres lheureuse Experience<note n="#3"/> dont Monsieur de Moray vous a informé et celle que vous aués faitte vous mesme durant le cours d'une année dans la difference des saisons qui ne pouuoient manquer dauoir des temperatures diuerses sans que dans le mouuement du Pendule vous ayés remarqué aucune diuersité. J'auois imagine mesme que dans le cas de l'air espais la resistance quil doit faire au jeu du Pendule moderant son bransle pourroit a chaque extremité des vibrations arrester imperceptiblement quelques instans son jeu deuant qu'il repassast vers l'autre extremité et par cette petite suspension de mouuement compenser les momens qu'il auroit employés a pousser plus loin son action dans vn air plus libre, et que par la le temps reuiendroit a la proportion qu'il gardoit auant que cette espaisseur d'air luy eust serui d'obstacle, et ce qui me donnoit lieu de le croire est ce qui semble estre receu pour vray, que quand vn mobile a esté porté aussi haut que la force mouuante l'a pu faire aller, il demeure vn moment en repos auant que de descendre. Voyés Monsieur ce qu'inspire l'affection quand elle est ardente, et combien elle est ingenieuse a chercher des expediens pour maintenir ce qu'elle veut qui reussisse. Vous en jugerés en maistre et si c'est vne vision vous la receurés comme vn enfant de mon zele pour vous et comme vne innocente erreur dont je ne respons en aucune sorte. Pour moy qui suis persuadé de la verité de vostre
proposition sans m'engager dans la recherche des raisons qui la rendent vraye je me contenteray de la faire scauoir a tous nos Mathematiciens, Physiciens et curieux des belles Descouuertes afin que si je ne vous puis seruir de mon esprit je vous serue au moins de ma voix et que mes soins contribuent selon leur foiblesse a vostre reputation.</p>
<p>En recompense je vous supplie de ne souffrir pas que j'en ignore la suite et que je sois tousjours des premiers qui en sache le progres soit pour la confirmation de cette verité illustre soit pour les auantages qui vous en reuiendront du costé de l'interest. J'approuue au reste que vous n'exposiés pas jusques la la methode de la construction de la Machine<note n="#4"/> ni les raisons demonstratiues qui en establissent la solidité. Mais si tost que vous vous en serés assuré le fruit, il faudra la justifier par les preuues selon vostre resolution et en faire l'offrande aussi bien que des autres Traittés dont nous auons parlé, au Monarque qui vous a preuenu de ses graces. J'ay bien de la joye que sur les experiences du Campani le Pere Fabri ait esté reduit a confesser la debte touchant vostre Systeme Saturnien. Cela ferme bien la bouche a l'Enuie et vous met bien au dessus des Oppositions. Je n'auois point ouy
parler de ces Experiences du Campani et ne scay encore en quoy elles consistent. Vous n'aurés pas failli a approfondir ce qu'on nous a dit icy du Limbe rond de vostre Anneau de Saturne<note n="#5"/>. Ce bruit venoit d'Angleterre ou vostre gloire fait mal aux yeux a quelques vns. J'auray vne grande consolation de voir en son temps vostre Traitte des Pendules<note n="#6"/> et la subtilité de vostre speculation la dessus. Car je me promets que vous m'esclaircirés de tout par vos premières, comme de ma part je feray tout ce que je croiray qui regarde vostre bien en ces quartiers y estant obligé par la profession que je fais d'estre tres sincerement</p>
<div type="closer">
<p>Monsieur
<lb/>Vostre treshumble et tresobeissant seruiteur <persName key="chap002">Chapelain</persName>.</p>
<p>De <placeName key="parij001">Paris</placeName> ce 13. Feurier 1665.</p>
</div>
</div>
<div type="para">
<p>A Monsieur Monsieur <persName key="huyg003">Christianus Huggens</persName> Gentilhomme Hollandois A la Haye.</p>
</div>
</body>
</text>
</TEI>
