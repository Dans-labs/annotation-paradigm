<TEI>
<teiHeader>
<meta type="id" value="1667"/>
<meta type="date" value="1668-11-03"/>
<meta type="sender" value="esti011"/>
<meta type="recipient" value="huyg003"/>
<meta type="senderloc" value="chart901"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z1667">
<div type="opener">
<p>a Chartres ce samedy 3 Nouembre 1668.</p>
<p>Monsieur</p>
</div>
<p>Si j'ay esté longtemps sans uous remercier de la reponse que uous m'auez fait la grace de m'enuoyer, ce na pas esté sans beaucoup de desplaisir; car elle est d'vne maniere si obligente, et en des termes si remplis d'affection qu'il faut asseurement que vous ayez vne bonté toute particuliere pour vne personne qui ne croit pas iamais estre digne de la meriter. Si j'auois sceu plustost vótre adresse, ou que i'eusse eu quelqu'vn a Paris pour vous presenter vne lettre il y auroit deja du temps que ie m'en serois acquitté; Il faut aussy Monsieur, que ie vous allegue encore pour excuse que ie voulois m'esclaircir moy mesme auparauant d'vn terme dont vous vous seruez dans l'explication de vostre horloge, afin de ne vous en pas donner la peine; Mais quoy que j'aye pú faire dans ce retardement ie n'en ay rien sceu decouurir qui me satisface.</p>
<p>Cest pourquoy ie seray contraint de vous en importuner, et auparauant que de le faire permettez moy que ie vous temoigne les obligations que ie vous ay de m'auoir appris que Messieurs de la Societé Royale d'Angleterre ont eu la pensée de notre mesure premiere a l'occasion de vos Pendules; Je les laisseray fort volontiers faire puisque ce qu'ils nous en donneront sera sans doute quelque chose d'incomparable a ce qu'vn simple particulier, comme moy pourroit faire. Et ainsy Monsieur, ie quitteray, suiuant votre auis, tout le dessein que i'en auois medité excepté la fabrique de mon Pendule, car quoy qu'il ne me serue pas pour la mesure vn[iverselle]<note n="#1"/> peut estre me sera t'il vtile quelque fois a vous temoigner et a Messieurs de votre<note n="#2"/> Compagnie lorsque ie receuray vos ordres que ie ne cherche que les occasions de vous asseurer de mes obeissances.</p>
<p>&nbsp;</p>
<p>Je vous enuoye la figure<note n="#3"/> de celuy que i'ay commencé afin d'en auoir vostre sentiment, vous jugerez bien que le Pendule sera sur vn des costez et non pas derriere comme les vostres. Ce que ie considere dans ce mouuement est le peu de rouës et le beau nombre de dents, il aura pres de 18 ou 20 pouces de haut, la plus
grande rouë ayant 8 pouces de diamettre, on me conseille neantmoins de ne le pas acheuer encore que les roues en soient finies, parce qu'on croit qu'on ne pourra pas rester dans le logis ou l'on le placera a cause du grand bruit que fera le balancier, et qu'il faut que i'entreprenne plustot le vostre, C'est pourquoy si vous me le conseillez aussy, ie prendray la liberté de vous demander quelque lumiere sur vne ou deux difficultez que i'ay sur la figure que vous m'auez enuoyée.</p>
<p><figure><graphic url="huyg003oeuv06ill59.gif"></graphic></figure></p>
<p>La premiere est pour le terme dont ie vous ay cy dessus parlé qui est de sçauoir ce que vous entendez par portions de Cycloides, et si ce n'est pas deux traits de roulette joints ensemble en forme de toit de maison comme cette sigure.</p>
<p>Car ie ne connois point de ligne qui approche plus du mot Cycloide. J'ay toutefois de la peine a croire que ce soit cela par ce que ie ne voy pas aucun rapport entre cette figure et celle que vous auez depeinte au derriere du mouuement qui est a la fin de votre lettre, et que ie n'entend pas mieux que ces portions de Cycloides. Je lay dessignée icy expres afin de vous en faire mieux ressouuenir et vous demander ce que c'est que la piece ABC<note n="#4"/> si elle est solide et si elle a mouuement; ce que signifient<note n="#5"/> les 5 ou 6 lignes qui sont entre les lettres BC; ce que vous conceuez par la partie D; si les 2 ou 3 petites marques que iay nottées par E, sur la conduite du Pendule sont de quelque importance; et enfin si le trait de la Roulette est celuy, dont vous vous seruez pour ces Cycloides, s'il ne faut point y obseruer quelque diamettre particulier pour leur construction proportionné aux longueurs des pendules, et qu'elle est la matiere dont vous vous seruez pour ces portions.</p>
<p>L'autre difficulté est lors que vous me determinez la pesanteur du contrepois de vótre horloge estre de 5 a 6 liures au plus, Il faut que vous ayez supposé que ie conneusse la grandeur et la force des rouës, et comme ie les ignore vous aurez sil vous plaist la bonté de me le faire sçauoir.</p>
<p>&nbsp;</p>
<p>Pardonnez moy, Monsieur, si ie vous fais des perquisitions si exactes de toutes ces choses, c'est que ie les croy de tres grande importance pour quelque pendule que ic fasse soit que i'entreprenne le vostre ou que ie continuë le mien. Si ie ne sçauois que iay deja passé les termes de la ciuilité ie vous ferois encore vne priere
pour scauoir la construction et l'vsage dvne certaine diuision que i'ay remarquée vers le bas de la verge de vos Pendules sur la quelle monte et descend vne petite piece ronde de fers de la grandeur denuiron vn Loúis et vn peu plus epaise; Mais i'aime mieux rester moins instruit et ne pas passer pour vn fascheux et vn importun puis que iay fait vne ferme resolution d'estre toujours</p>
<div type="closer">
<p>Monsieur
<lb/>Vostre tres humble et tres obeissant seruiteur
<lb/><persName key="esti011">Estienne</persName>.</p>
</div>
</div>
</body>
</text>
</TEI>
