<TEI>
<teiHeader>
<meta type="id" value="0812"/>
<meta type="date" value="1660-11-25"/>
<meta type="sender" value="huyg007"/>
<meta type="recipient" value="huyg003"/>
<meta type="senderloc" value="denha004"/>
<meta type="recipientloc" value="parij001"/>
<meta type="language" value="fr"/>
</teiHeader>
<text>
<body>
<div type="letter" id="z0812">
<div type="opener">
<p><persName key="huyg007">Constantin</persName> a <persName key="huyg003">Chrestien</persName>.</p>
<p>A <placeName key="denha004">la Haye</placeName> le <date>25 Nouembre</date>.</p>
</div>
<p>J'ay receu vostre derniere et vous rends graces de m'avoir cherché mon livre<note n="#1"/>, lequel il me tarde fort d'auoir, e'est pourquoy je vous prie de scauoir s'il ne part de là quelque personne de connoissance, qui me le pourroit apporter parmy son bagage. Les fils<note n="#2"/> de Monsieur de Villers<note n="#3"/> sont sur le point de revenir<note n="#4"/>, a ce que dit l'autre jour le Pere, et comme l'aisné est de mes amys, il voudroit bien s'en charger. Mais je vous prie de ne le donner à personne, qui en prenant son chemin par terre envoye ses hardes par mer, car cela est subject à des grandes longueurs, et j'aymerois encor mieux attendre vostre retour. A propos des Peintres je vous diray que ce fourbe de Matham<note n="#5"/> mourut il y a deux jours d'une mort fort soudaine ayant esté atteint d'une sorte d'apoplexie comme il venoit de se lauer les mains à la pompe, et cet accident si inopiné l'aura empesché d'auoir le repentir conuenable à l'article de sa mort de m'auoir tant dupé durant sa vie, dans mes jeunes ans. Mon Pere a fait dessein de nous faire peindre touts trois dans un mesme tableau et j'ayesté chez Hanneman<note n="#6"/> à fin qu'il en forme un desseing, pour l'examiner avec nos amys qui entendent l'art, et puis luy faire commencer mon pourtrait en attendant
que vous deux soyez de retour. Le Seigneur de Cronestein<note n="#7"/> qui est Conseiller au Conseil de Brabant agonise, et suivra Matham de pres. Tellement que voila une place vacquante au Conseil, et pour l'auoir environ douze pretendants en campagne, et parmy ce nombre deux parents du Pensionaire qui sont Viuien<note n="#8"/>, et le petit Persyn<note n="#9"/> auditeur des contes de son Altesse. Ce grand nombre de douze a fait tellement peur à mon Pere, que je luy ay fait comprendre qu'il n'estoit pas expedient que je fusse le treiziesme, pour aller chercher un rebut de gayeté de coeur, dont je suis tres aise. J'espere que vous aurez eu soin de vous enquerir chez Henrichet ou quelque autre vendeur de tailledouces de ce qu'il y pourroit auoir des pieces mentionnees dans mon memoire. Mon intention n'est pas d'en achepter grand nombre quand mesme on les pourroit auoir, estant desja tombé d'accord avec mon homme de luy donner un equivalent consistant en quelques pieces d'Alberdurer<note n="#10"/> en cas que je n'en puisse recouvrer de Callot, mais pourtant je serois bien aise d'en auoir au moins deux ou trois ou quatre pour le contenter en quelque sorte, c'est pourquoy je vous prie de regarder un peu ce qu'il y a comme je vous ay mandé dans
ma precedente et de me le mander; ayant achepté quelque chose, vous pourriez aisement me l'envoyer dans une lettre. Nous n'auons encor eu aucune nouvelle du Frere qui est en Espagne (au moins à ce que nous croyons). Madame de Vlooswijc<note n="#11"/> vient d'envoyer icy tout presentement, ayant ouy dire dire<note n="#12"/> que nous auions eu des lettres, scauoir ce qui en est, par ce que son fils<note n="#13"/> est aussi de la noblesse de l'Ambassade. Madame la Princesse<note n="#14"/> partira la sepmaine qui vient pour Cleues, ou viendront en mesme temps l'Electeur<note n="#15"/> et le Prince d'Anhalt<note n="#16"/> avec leurs femmes<note n="#17"/>. Le Prince Guillaume<note n="#18"/> y va aussi avec la sienne<note n="#19"/>, et le Comte
de Dona<note n="#20"/>, feu Gouverneur d'Orange, avec eux, encore qu'on dise qu'il est tres mal avec l'Electeur à cause des choses passées<note n="#21"/>, mais Madame raccommodera tout cela. Si vous voyez Nanteuil<note n="#22"/> je vous prie n'oubliez pas de scauoir de luy par le menu cette invention van <hi rend="i">deur te trecken</hi><note n="#23"/> que scavez et dont je vous ay escrit dans une de mes precedentes<note n="#24"/>. Ce fol de Bruno vient de me porter ces vers<note n="#25"/> icy enfermés, qu'il veut que je vous envoye, il me jure qu'il en a fait et escrit la moitjé en pleine rue, là ou le
<hi rend="i">Molstraet</hi> aboutit au <hi rend="i">Wagestraet.</hi> Il se tresmousse plus fort que jamais, d'ores en avant on ne scauroit remuer un pied là ou il est qu'incontinent il ne rime dessus. Adieu, Je vous prie songez aux moyens de me faire auoir ce livre.</p>
</div>
<div type="para">
<p>A Monsieur Monsieur <persName key="huyg003">Chrestien Huijgens de Zuijlichem</persName>. A Paris.</p>
</div>
</body>
</text>
</TEI>
