<TEI>
<teiHeader>
<meta type="id" value="2551"/>
<meta type="date" value="1689-10-04"/>
<meta type="sender" value="huyg003"/>
<meta type="recipient" value="huyg007"/>
<meta type="senderloc" value="voorb901"/>
<meta type="recipientloc" value="londe002"/>
<meta type="language" value="fr"/>
</teiHeader>
<text>
<body>
<div type="letter" id="z2551">
<div type="opener">
<p>A Hofwijck ce 4 Oct. 89.</p>
</div>
<p>Je reçus vostre lettre du 27 du passè samedy dernier qui estoit le 1 de ce mois et le lendemain a minuict arriva Madame vostre femme chez elle, ou je la vis hier avec Tiene<note n="#1"/> en bonne santé et, nonobstant la longueur et les incommoditez du voiage, bien resoluë, à ce qu'il semble, de vous aller retrouver au prochain printemps. Je vous remercie beaucoup de m'avoir si bien recommandè au maitre, dont la response, quoy qu'elle ne determine rien, me laisse pourtant quelque esperance de succes. Je fus hier parler, suivant vostre avis, a Mons.<hi rend="sup">r</hi> Schuijlenburg, qui me dit qu'il avoit eu une lettre de Milord Portland<note n="#2"/>, mais de la part du Roy, dans laquelle il luy mandoit que S.M.<hi rend="sup">tè</hi> n'avoit pas encore resolu si elle rempliroit la place vacante de mesme qu'elle vous avoit respondu. Cette lettre estoit a ce qu'il me dit du 23<hi rend="sup">e</hi> Sept. d'ou vous pourrez juger si elle a estè escrite depuis vostre recommandation, (ce qui ne seroit pas de fort bon augure pour moy) ou si elle a eu en vue quelques autres solicitants touchant lesquels Mr. <persName>Schuylenburg</persName> avoit escrit a S. M.<hi rend="sup">tè</hi> desquels il m'a dit qu'estoit Mr. <persName key="rive002">Rivet</persName><note n="#3"/> qui demeure a Leyden. Comme cette affaire passe par les mains dudict Milord, je croij que vous pourriez sçavoir de luy quelle apparence il y a que cette place puisse estre remplie, et luy proposer en mesme temps ma pretention, ou sa faveur
pourroit grandement me servir. Mons.<hi rend="sup">r</hi> Schuylenburg me promit fort obligeamment que quand il apprendroit d'avantage touchant la resolution du Roy, il m'en donneroit avis. Lors que vous luy escrivez, comme je scay que vous faites quelquefois, je vous prie de luy recommander aussi mon affaire<note n="#4"/>. Il me dit quelque chose touchant le rang, comme s'il se doutoit que je pretendisse la place de Mr. <persName>Petcum</persName>, dont je l'assuray du contraire. Il me dit aussi qu'il ne croioit pas que personne succederoit a cette place avec la mesme
qualitè qu'avoit eu le defunct<note n="#5"/>. Je vous supplie de continuer, comme vous avez commencè, a seconder ma poursuite dont je vous auray la mesme obligation de quelque costè qu'elle reusisse.</p>
</div>
<div type="para">
<p>Mijn Heer
<lb/>Mijn Heer <persName key="huyg007">van Zuylichem</persName>
<lb/>Secretaris van Sijne Koninglycke Majesteijt
<lb/>Tot Londres.</p>
</div>
</body>
</text>
</TEI>
