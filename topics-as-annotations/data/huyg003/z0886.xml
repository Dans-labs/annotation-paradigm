<TEI>
<teiHeader>
<meta type="id" value="0886"/>
<meta type="date" value="1661-08-27"/>
<meta type="sender" value="mora019"/>
<meta type="recipient" value="huyg003"/>
<meta type="senderloc" value="londe002"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z0886">
<div type="opener">
<p>A <placeName key="white901">Whitehall</placeName> ce <date>27. D'Aou. 1661</date>.</p>
<p>Monsieur</p>
</div>
<p>La semaine passee Je vous enuoyay, par Monsieur le Cheualier Swan<note n="#1"/>, deux autres petits liures, l'un de Monsieur <persName key="hobb001">Hobbes</persName><note n="#2"/>, l'autre de Monsieur Digby<note n="#3"/>. Et ayant rencontré des occasions qui m'ont empesché de vous escrire le iour de la poste, J'ay pris ce moment de le faire par auance, de peur que Je ne trouue quelques nouueaux obstacles Vendredy. J'attends vostre iugement de ces deux liures aussi bien que du premier<note n="#4"/> que Je vous enuoyay la semaine precedente, escrit par un prestre qui s'y appelle Linus, mais dont le veritable nom est Hall. Monsieur Wren a presenté son Globe au Roy, qui en est bien satisfait, et de fait, c'est une tresiollie piece, artistement faite. Et il a entreprins d'en faire encore un plus grand pour nostre Societé. Car celuy du Roy n'a que 10. pouces de diametre. Nous sommes sur le point d'auoir nostre Societé establie par lettres patentes du Roy, et alors nous nous mettrons en un autre train que nous n'auons fait iusqu'icy. Nous sommes maintenant sur quelques experiments touchant la compression de l'eau, et de l'air, et d'autres petites choses. nous recueillons les histoires des Arts, et pratiques Mechaniques. Jl me seroit impossible de vous informer, par lettre, de toutes les particularitez dont nous nous meslons. Mais Je crois que de temps en temps nous imprimerons ce qui se passe entre nous, au moins tout ce qui se
doibt publier. Alors vous en aurez tousiours des Copies des premiers. et s'il y a quelque chose de reserue qu'on ne met point au iour, il me sera alors bien plus facile à vous le communiquer, que de vous faire participant de tout, par lettres. Cependant nous attendons auec impatience la publication de vos Dioptriques; et vostre Traitté du mouuement. faites moy sçauoir quand nous pourrons esperer de les voir. Car quelques belles et necessaires que ces choses là soyent, personne ne s'en meslera d'entre nous, mais tout le monde sen remet a vous. Je voudrois aussi sçauoir, si vous auez iamais pris la peine de mesurer mechaniquement la proportion de l'augmentation de la velocité des corps descendants, ou tombans de grande hauteur. Si vous iugez quil vaille la peine, il me semble, que vous en pouuez auoir une fort bonne commodité, pour en faire les experiments sur le clocher d'Utrecht. pour moy Je serois aise qu'on en fit quelques uns, pour voir auec quelle verité Ricciolo en parle et mesme pour en auoir une histoire plus ample en faisant plusieurs experiments tant pour sçauoir les effets de differentes matieres, que de differentes magnitudes et figures. Songez y, Je vous en prie, et nous tascherons d'en faire icy de mesme. Je suis auec toute la realité imaginable</p>
<div type="closer">
<p>Monsieur
<lb/>Vostre treshumble &amp; tresobeissant seruiteur <persName key="mora019">R. Moray</persName>.</p>
</div>
<p>Dans une<note n="#5"/> de mes precedentes J'ay vous ay prié de me donner quelque adresse pour vous faire tenir de temps en temps les liures que J'auray a vous envoyer. ne l'oubliez pas.
Monsieur <persName key="boyl001">Boile</persName> a mis deux ou trois pieces<note n="#6"/> au iour depuis peu, touchant la chimie et la physique, que Je serois aise de vous enuoyer.</p>
</div>
<div type="para">
<p>A Monsieur Monsieur <persName key="huyg003">Christian Hugens de Zulichem</persName> à la Haye.
<lb/>7¼
<lb/>XII</p>
</div>
</body>
</text>
</TEI>
