<TEI>
<teiHeader>
<meta type="id" value="1318"/>
<meta type="date" value="1665-01-20"/>
<meta type="sender" value="mora019"/>
<meta type="recipient" value="huyg003"/>
<meta type="senderloc" value="londe002"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z1318">
<div type="opener">
<p>A <placeName key="white901">Whitehall</placeName> ce 20. Janvier 1665.</p>
<p>Monsieur</p>
</div>
<p>C'est auec intention de respondre à vos deux dernieres, de point en point, que Je prends maintenant la plume en main. mais Je crains qu'il m'arriuera quelque empeschement qui m'obligera de la quitter deuant que J'ay acheué: toutesfois Je feray ce que Je puis. sans repeter plus de ce que Jay escrit dans ma derniere<note n="#1"/>, sinonque Holmes a dit la mesme chose depuis a Monsieur le Viscount Brouncker. et que le priuilege est a cette heure entre les mains de l'Aduocat du Roy<note n="#2"/> dont Je vous enuoyeray Copie aussi tost qu'il aura passé le Grand Seau.</p>
<p>En premier lieu il me reste encore une plainte a vous faire dun inconuenient qui m'arriue si souuent que J'en suis fort mal satisfait. mais ce qui me console est que vous me pardonnez facilement toutes mes fautes. C'est qu'estant suiet a faire des lourdes fautes dans mes lettres tant en oubliant quelques fois des mots, qu'en mal expliquant ce que Je veux dire Je me trouue tousiours obligé de les cacheter sans les relire. dou il arriue sans doubte que Je vous donne quelque fois de la peine a deuiner ce que Je veux dire, et quelque fois vous trouuez les choses imparfaitement exprimees quoyque intelligibles, en sorte ce que vous entendez n'est pas ce que J'ay voulu, ou bien que J'ay deu dire. Que cecy soit dit une fois pour tout. Et si vous vous plaignez d'auoir un correspondant si mal adroit, toute la defence que Jy opposeray sera, qu'il vous aime parfaitement, et fait ce qu'il peut pour vostre satisfaction.</p>
<p>Nous auons receu de tous costez aussi bien que vous des obseruations de la comete, mais Je ne vous en diray a present si non qu'aussi tost qu'elle aura disparu on vous les communiquera auec les remarques de Monsieur Wren qui les a toutes entre les mains. entre autres Monsieur Auzout nous a enuoyé ses predictions de son mouuement imprimees<note n="#3"/>. on sera raui aussi d'auoir ce que vous aurez escrit la dessus.</p>
<p>Monsieur Hook a eu tant d'affaires sur les bras ces iours passez qu'il n'a pas pu poursuiure iusquau bout sa nouuelle inuention pour les verres de lunettes<note n="#4"/>. Mais on l'obligera d'y trauailler a bon escient pour en voir le succez. Je ne l'ay pas veu trauailler mais Je le verray au plustost et puis vous diray de quelle methode il y procede.</p>
<p>Le priuilege que nous aurons icy pour les horologes porte les mesmes defenses que celuy<note n="#5"/> que vous auez là. Seulement Je ne me suis pas auisé de les faire comprendre aussi bien la terre que la mer quant a l'usage de vostre derniere inuention. neantmoins les termes en sont si larges que sans doubte elles s'estenderont iusques là. parce qu'il y est defendu de faire, auoir, ou de se seruir des Horologes a pendules acommodees a lusage de la mer, et vostre derniere inuention y est euidemment compris, mesme elle est expliquee dans l'endroit ou la description en est couchee, Faites moy sçauoir ce que cest que ces lettres d'atache<note n="#6"/> de la prouince d'Hollande. Je vous donneray bien le moyen dans peu de iours de me faire tenir cette Horologe qui est destinee pour moy. Le Cheualier Guillaume Dauidson<note n="#7"/> sen va bientost dicy en Zelande ou il est conseruateur des priuileges d'Escosse<note n="#8"/>. il vous fera sçauoir son arriuee, vous donnera une adresse pour la luy enuoyer et vous fera tenir telle somme d'argent que vous luy prescrirez. et ensuitte m'enuoyera lHorologe par la voye de Dunkerke ou de Calais. Je pretends aussi vous faire tenir par son moyen <hi rend="i">les obseruations Microscopiques</hi><note n="#9"/> de Monsieur Hook qui sont maintenant publiees et Je ne veux pas preoccuper vostre iugement
de cet ouvrage, en vous disant ce qu'on en pense icy. Seulement il pourra engager lautheur ou quelque autre curieux a rechercher bien de choses qu'on ne scait point a present &amp;c.</p>
<p>Quant aux chariots de Monsieur de Son<note n="#10"/>, il n'en a fait iusqu'icy qu'un, qui est fort ioly, doux, et fort, mais non pas tout a fait si mal aise a verser comme les chaises roulantes, a cause que le centre du poids de son corps et de ce qu'il porte gist un peu plus haut que celuy de lautre. Mais on peut pourtant dire qu'il est incapable de verser en effet autant que l'autre parce estant fortement attaché a la selle du cheual des deux costes, il ne scaura verser a moins que le cheual tombe, ou que les sangles creuent. au reste quelque merueilles qu'on vous mande de paris, de la chaise roulante, Monsieur Syluius qui vient depuis peu du fonds de la prouence, dit qu'il ne sen trouue point du tout sur les grands chemins, et personne ne s'en sert si ce nest quelque petit nombre de gens de condition, qui veulent estre a leur aise couste qu'il couste, a cause que son poids tue les cheuaux, au lieu que le cheual ne porte pas la dixieme partie de ce qui est chargé sur les fleches du chariot de Monsieur de Son. Toutesfois, comme Je vous auois promis<note n="#11"/> J'ay mis la chaise roulante dans la patente qui va passer le Grand Seau qui me coustera pour le moins 30. Jacobus, si ce n'est que quelques uns par les mains desquels elle doibt passer croyant faire plaisir a la Societé, la depesche<note n="#12"/> Gratis. J'ay aussi mis dans la patente dautres inuentions, de pistolets et Harquebuses, et une Machine pour blanchir le linge, et preparer le chanure et le lin pour ceux qui les filent, dont vous verrez le detail dans la Copie de la patente, et dont Je pretends aussi vous enuoyer quelques uns quand il en sera temps, afin que vous en prenniez des priuileges comme nous auons fait icy. Entre 3. ou 4. autres façons de Chariots que J'ay couchees dans la patente il y en a une qui sera
fort utile pour ce pais là parce qu'il sen peut faire a 4. rouës pour porter le monde de ville en ville &amp;c.</p>
<p>Vous sçaurez, si vous ne le scauez desia, que dordinaire Je fais part a nos Assemblees des choses que contiennent vos lettres lors qu'il se peut bonnement faire. Ayant donc fait lire<note n="#13"/> le passage qui parle du ressentiment que vous auez de la mention aduantageuse que le president auoit faite de vostre mesure uniuerselle, ou vous aioustez que vous allez publier vostre traitté de vos Horologes &amp;c. tout le monde en fust rauy. et Jay en charge de vous prier comme Je fais de le haster. au reste J'attends ce que vous m'en promettez par auance lors que vous en aurez la commodité. Quand a ce que Je vous ay cy deuant dit de nos registres, nous desirons que tout le monde le scache afin qu'un chacun nous communique ce qu'il a de nouueau, par ce qu'il y trouuera son compte, et de fait il arriue quelque fois qu'une persone publie ce qui a esté inuenté par autruy deuant que lautheur le peut faire. et en ce cas la si la chose se trouue dans nos registres les diferents qui suruiennent en tel cas, seront decidez sans contredit sur la foy de nostre Societé. Il en est arriué un instance depuis peu de iours<note n="#14"/>. un certain<note n="#15"/> Je ne scay qui a mis au iour en quelque fueilles<note n="#16"/> ce qu'il a appris touchant l'iniection des liqueurs dans le Corps par les veines. et il y a enuirons 4. ans que cela a esté pratiqué publiquement parmy nous, et cest Monsieur Wren qui en a este linuenteur il y a plusieurs annees<note n="#17"/>.</p>
<p>Me voycy insuperablement interrompu. il faut comme cy deuant remettre<note n="#18"/> ce que J'ay a vous dire dauantage a la semaine qui vient<note n="#19"/>. Seulement faut il que Je vous die que le Roy a signé<note n="#20"/> son nom dans nostre liure de cette facon.</p>
<p><hi rend="i">Charles R.</hi> et au dessous <hi rend="i">Founder</hi>,</p>
<p>Son Altesse Royale <hi rend="i">James</hi>, et plus bas <hi rend="i">Fellow.</hi></p>
<p>Monsieur le prince Royal <hi rend="i">Rupert</hi> et plus bas <hi rend="i">Fellow</hi>, aussi.</p>
<p>Je suis tout a fait a vous comme estant</p>
<div type="closer">
<p>Monsieur
<lb/>Vostre treshumble et tresobeissant serviteur <persName key="mora019">R. Moray</persName>.</p>
</div>
<p>Sans relire.</p>
</div>
<div type="para">
<p>A Monsieur Monsieur <persName key="huyg003">Christian Hugens de Zulichem</persName> a la Haye.
<lb/>12</p>
</div>
</body>
</text>
</TEI>
