<TEI>
<teiHeader>
<meta type="id" value="1687"/>
<meta type="date" value="1668"/>
<meta resp="HI" type="sender" value="esch024"/>
<meta type="recipient" value="huyg003"/>
<meta type="senderloc" value="?"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="z1687">
<p>Responsio ad Obiectiones transmissas ex Gallia<note n="#3"/>.</p>
<p>&nbsp;</p>
<p>Dividitur haec ab ipso Autore in tria puncta.</p>
<p>1. Quod practice possunt hujusmodi et similes combinationes inveniri; sed ad hoc nihil respondeo; quandoquidem ipse Autor deinde laudat Theoricam in hac materia; et sane merito; alioquin ad quid desudent in istis Mathematici?</p>
<p>2<hi rend="sup">um</hi> est, quod in numeris fractis in exiguas minutias, et petitis solum ad exemplificandum, non fuit adhibita exactissima diligentia; ita ut sequatur diversitas crassitiei, seu spatij fere innominabilis, scilicet minoris quam sit crassitudo unius nummi aurei; sicut etiam figura magis exacte poterat delineari.</p>
<p>3<hi rend="sup">um</hi> est, quod citanda erat Optica promota Jacobi Gregorij.</p>
<p>Ad 2<hi rend="sup">um</hi> dico primo me uelocissime impressisse hoc ultimum folium; ut patet, eo quod sit postdatum; et ratio fuit, quia cum hoc promisissem in prima parte, me impressurum in 2<hi rend="sup">a</hi>; plures petierunt a me, ut statim id facerem, sicut ex ipsa Epistola apparet: 2<hi rend="sup">o</hi> sepe contingit, ut omittantur ceterae lineae, de quibus nihil actu asseritur, etiamsi pertineant ad eas de quibus fit sermo; quod etiam
iuvat ad evitandam confusionem plurium linearum; quod si omnia necessaria debuissent poni; certe Autor oppositionis, debuisset alias etiam lineas addere; cum fieri non possit; ut SB. directa, habeat BM. pro refracta; et idem dico de CB: quod uero ad numeros attinet; cum antea dixissem unam Radicem valere unam decimam octavam Vnius, et aliquid amplius in re allata solum ad exemplificandum; statim apparet me non adhibuisse plenam diligentiam; quare quod posuissem 8/9 vel 16/18 pro 15/16 non multum refert; et certe id faciam etiam in alijs; quando solum explicandi, et exemplificandi gratia haec afferam; neque enim fit vis in numeris; cum tamen non desint Autores conspicui, qui etiam, dum fit vis in numeris, haec contemnant, tanquam insensibilia.</p>
<p>Ad 3<hi rend="sup">um</hi> dico; me, quod attinet ad honorem dicti Auctoris, ipsum cum laude citasse, tum in Dialogo<note n="#4"/>, tum in prima parte Centuriae<note n="#5"/>; ubi opus fuit; quoad vero casum praesentem, citatur ex mea Centuria quicquid ad illum casum requisitur; et si quid fortasse deducitur, mediate ex dicto Autore, ibi apparet; neque enim solent repeti singulae propositiones etiam mediate in singulis casibus: Neque dicatur huiusmodi figuram esse similem figurae ab ipso alicubi allatae; nam fateor plures Auctores similem figuram adhibuisse; est quippe una ex figuris universalibus; sed consideratio a me facta non est universalis: Neque vero ipse met Jacobus<note n="#6"/> unquam dicet, se jam exhibuisse huiusmodi conspicilia; cum ipse nuperrime invitaverit alios ad eius profferri solutionem: quod si denique dicatur, ipsum fuisse hic citandum tamquam inventorem Principij sane utilissimi; nempe quod de Imagine, seu Basi distincta MN. loqui possumus quasi de aliquo Obiecto; et inde desumere quantitatem ultimam Anguli visorij pro ipso objecto reali. Id omnino nego, etsi alteruter ex nobis conqueri debeat; fortasse potior est ratio pro me, qui anno 1658. Perusij expresse id impressi<note n="#7"/>, prout retuli in Dialogo, et Centuriis; dum de hoc expressè agerem; impressi enim haec ipsissima verba: pagina 84. <hi rend="i">Nota autem</hi>, <hi rend="i">quod Imago</hi>, <hi rend="i">seu Idolum Obiecti sic se habet</hi>, <hi rend="i">ac si ipsa emitteret species?</hi> et pag. 85. <hi rend="i">Imago debet censeri tamquam objectum &amp;c</hi>. quae sane apud plurimos iam sunt nota; quippe a tot annis a me promulgata; nunquam tamen mihi venit in animum, ut id praesumerem,
scilicet ut obligarem caeteros ad celebrandam huiusmodi utilissimam animadversionem tamquam sobolem mei jntellectus; imo et ipsum Gregorium et alios de hoc laudaui; quod fortasse inscijs de eo quod anno 1658 impressi, venerit illis in mentem. Ad quod certè non tenebor. Videat igitur Auctor oppositionis; an male me gesserim in dictum Gregorium; vel denique de hoc crederet; postquam legerit non unum folium postremum; sed totum Dialogum, et Centuriam Opticam.</p>
<p>Haec habui, quae pro nunc responderem objectionibus ad me transmissis; plura, si opus fuerit, additurus suo loco de hoc negotio, praesertim attinente ad dictum Gregorium, sed non libenter tero tempus in huiusmodi concertationibus inutilibus; nisi magna ad id necessitas me compellat. Habeo testes plurimos dignissimos; inter quos praecipue Dominum Cassinum; an me bene gesserim erga dictum Gregorium.</p>
<p>&nbsp;</p>
<p>Addo ad id, quod indicatur initio oppositionis, scilicet futura aptiora vitra planoconvexa; me quidem hic Romae statuisse pro praxi lentem planoconcavam unam; sed utrimque convenam alteram; sed est quia, si primae superficies plana versatur ad oculum, cava autem ad lentem convexam; relinquitur plus spatij inter utramque lentem; secundae autem, meo quidem judicio, fit focus perfectior in tali determinata distantia; quam, si sit planoconvexa; nam ad habendum focum in distantia aequali, requiritur multo minor sphaera pro planoconvexa, quam pro utrimque convexa; et hinc ego ostendo in 2<hi rend="sup">a</hi> parte, quae mox imprimetur, plus pati lineas, quam in utrimque convexa; quod, si geometrice mihi ostendatur, contrarium, libenter accipiam.</p>
<p>Denique adverto mihi hactenus videri meliora conspicilia ex duplici hujusmodi lente, quam si sit Meniscus.</p>
</div>
</body>
</text>
</TEI>
