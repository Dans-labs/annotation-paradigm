<TEI>
<teiHeader>
<meta type="id" value="2593"/>
<meta type="date" value="1690-05-19"/>
<meta type="sender" value="just013"/>
<meta type="recipient" value="huyg003"/>
<meta type="senderloc" value="?"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z2593">
<div type="opener">
<p>le 19 May 90.</p>
<p>Monsieur</p>
</div>
<p>La connoissance que iay de uostre bonté me faict prendre la liberte de uous importuner en faueur dun honneste homme frere du[n] de mes bons mais qui estoit uenu ici pour secourir son frere et qui sen est retourné en Hollande. Si par uostre uoy il pouuoit auoir quelque petit employ pour pouuoir uiuoter non pas uiure il
uous seroit infiniment obligé et moy aussi. Peut estre que quelque Magistrat Damsterdam pourroit sans faire tort a personne luy procurer quelque petit employ dont il sera content de quelque nature quil puisse estre. Son frere enseignon<note n="#2"/> les mathematiques ici a londre: mais depuis la guerre il n'a plus decoliers. Mr. <persName>Foubert</persName> a l'Academie duquel il enseignoit n'en a que quatre, ce qui reduit nos gens dans un estat facheux. Je uous demande pardon de uous entretenir de choses si ennuyeuses et si desagreables. il ny a aucune nouuelle considerable dans la Republique des lettres, quoy qu'on ne m'ecriue plus de Paris, i'ay sceu qu'on ny faisoit rien. on ny uoit que de mechans petits liures qui ne meritent pas d'estre leus. On faict ici l'estime qu'on doit de uostre dernier ouurage qui est digne de uous. Je m'occupe d'oster la poudre des liures de la bibliothecque de St. James ou il y a de bons liures, quelques Ms. entre autres un Arabe qui par les figures me fait iuger quil traitte d'astronomie. il est parfaitement bien ecrit et enrichi autant quil a este possible. il estoit a un grand Seigneur nomme Achmet. Je n'ai pas encore rencontrez personne qui en pû expliquer quelque chose. le Ms. Alexandrin est la plus belle piece quil y ait. Si ie n'auois pas peur de uous ennuyer, je uous ferois une description plus particuliere de ceste bibliothecque dont la poudre est si ancienne quelle est epoisse, noire et puante. cest par trop uous importuner. Je suis</p>
<div type="closer">
<p>Monsieur
<lb/>Votre treshumble et tresobeissant serviteur
<lb/><persName key="just013">Justel</persName>.</p>
</div>
</div>
<div type="para">
<p>A Monsieur
<lb/>Monsieur <persName key="huyg003">Hugens</persName>
<lb/>à la Haye.</p>
</div>
</body>
</text>
</TEI>
