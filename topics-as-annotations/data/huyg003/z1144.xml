<TEI>
<teiHeader>
<meta type="id" value="1144"/>
<meta type="date" value="1663-08-24"/>
<meta type="sender" value="huyg007"/>
<meta type="recipient" value="huyg003"/>
<meta type="senderloc" value="denha004"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z1144">
<div type="opener">
<p>A <placeName key="denha004">la Haye</placeName> le 24 d'Aoust 1663.</p>
</div>
<p>Cela est bien horrible que vous soyez si auant dans le Gresham College qu'il ne vous reste pas un moment pour m'escrire une petite lettre et y mettre dedans deux ou trois morceaux de vostre pastel. Il y a trois ou quatre jours que j'essayay d'en faire selon la recepte d'Angleterre. Je ne scay s'il n'est pas encor bien sec, mais je le trouve trop mol et outre cela fort subject à se casser. Et afin que vous le voyiez aussi je vous en envoye un eschantillon, et deux autres de celuy que je fis dernierement auec du plastre.</p>
<p>Je suis apres a acheuer en miniature le pourtrait de la Lady Tufton qui est cette belle brune<note n="#1"/> parmy les portraits del Signor Padre. Ce portrait sera meilleur que les autres precedents comme lon apprend en faisant, et je vous l'envoyerois bien pour voir, sed me vestigia terrent<note n="#2"/> du premier.</p>
<p>Monconis a voulu à force apprendre de Borri<note n="#3"/> a faire la pierre philosophale et l'en a sollicité auec tant d'empressement que Borri en est tout scandalisé et dit qu'il n'a point de discretione. Outre cela je croy qu'il auroit grand' peine a luy apprendre ce qu'il ne scait pas luy mesme. J'ay leu la sentence<note n="#4"/> de l'inquisition contre Borri qui est fort longue et pleine des particularités, et fait voir si tout est vray in facto qu'il a eu des desseins qui ont beaucoup de rapport a ceux de feu Jan van Leiden<note n="#5"/>. Il y entre beaucoup d'apparitions et d'entretiens auec les Anges, sur tout auec l'Archange Michel qu'il dit de simple
Ange qu'il estoit comme les autres, pour les bons seruices qu'il rendit quand Lucifer fut chassé, avoir esté esleué en Archange, auec de semblables bonnes pensées.</p>
</div>
<div type="para">
<p>Pour mon frere.</p>
</div>
</body>
</text>
</TEI>
