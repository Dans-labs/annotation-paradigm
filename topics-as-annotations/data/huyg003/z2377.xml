<TEI>
<teiHeader>
<meta type="id" value="2377"/>
<meta type="date" value="1684-12-06"/>
<meta type="sender" value="huyg001"/>
<meta type="recipient" value="beri006"/>
<meta type="senderloc" value="?"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z2377">
<div type="opener">
<p>Monsieur,</p>
</div>
<p>Vous jugerez de moij comme il vous plaira mais ie suis Pere; et Pere d'un fils, digne d'un plus digne Pere que je ne suis, obligé cependant d'en auoir tout le soin que je puis, tant que dieu me laisse respirer. Passe pour une de mes excuses des peines que ie ne cesse de vous donner, qui estes aussi Pere que moij, et sçauez par esperience jusqu'à ou en va la passion. Je fonde l'autre sur ce que la matiere dont je vous importune tire de soij mesme à sa fin, mon intention n'estant nullement de la veoir durer. Ce bon Fils mesme a haste d'en sortir, tres eloigné pourtant de vouloir courir apres une condition qui luij a esté offerte auec l'empressement dont vous pouuuez vous souuenir; et dans laquelle, peut estre, n'a il pas esté à deshonneur de la Compagnie où on l'a associé: Au contraire, Monsieur, quand ie considere tout le passé, ie trouue qu'il n'est guere sorti de choses effectiues et memorables de ceste Academie là et qui en aijent illustré la reputation, que celles de son creu. Je ne veux point entrer dans la pensée de ce que de la jalousie pourroit [estre] cause d'enuie en d'aucuns, de veoir un tel collegue plus tost esloigné que pres. Ma question n'est que de sçauoir, si l'on persiste encor dans la bonne opinion que la france a eue de luy, et que je croij que tout le Monde sçauant continue d'en auoir, et si on sera encore d'avis de le luij tesmoigner honorablement ou bien, si la jouissance en aura rallenti l'appetit, de sorte qu'on se dispose à le negliger comme piece inutile. C'est seulement cela, monsieur, de quoij vous estes prié de nous procurer quelque esclaircissement d'aupres de ceux qui ont ceste sorte d'affaires soubs leur conduitte. car, comme vous pouuez juger, il importe qu'enfin on sache a quoy l'on aura a se determiner, sans plus viure et flotter à meubles mipartis entre Paris et la Haije. Si
ces instances recommencent à vous ennuijer, permettez moij de vous renuoyer à mes deux pretextes que j'aij arrangez d'entrée sans y rien ajouster que ceste tres veritable et tres-ancienne verité que je suis et mouraij, etc.</p>
</div>
</body>
</text>
</TEI>
