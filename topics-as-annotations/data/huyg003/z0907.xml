<TEI>
<teiHeader>
<meta type="id" value="0907"/>
<meta type="date" value="1661-10-13"/>
<meta type="sender" value="huyg003"/>
<meta type="recipient" value="hein009"/>
<meta type="senderloc" value="denha004"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="z0907">
<div type="opener">
<p>Viro Illustri <persName key="hein009">Nic. Heinsio</persName> <persName key="huyg003">Chr. Hugenius</persName> S.</p>
</div>
<p>Pari jure silentium meum ac caeterorum amicorum Hagiensium taxare potuisses, Heinsi Praestantissime, quod adhuc nihil dedi hinc ad te literarum; atque adeo nescio an non melius te celaturus fuerim, jam quintum agi mensem, ex quo à Gallico Britannicoque itinere in patriam saluus reverti. Constitueram tamen propediem ad te scribere etiam priusquam tuae mihi redderentur, gratiasque agere de Ovidiano Exemplari quo me donatum voluisti, nec non parentem meum fratremque. Atque ego quidem non solum ob munus illud tibi debeo, sed magis etiam quod me immerito elogio ornasti<note n="#1"/>, inter tot eruditissimas emendationes nostram qualemcunque conjecturam recensens. Nimia vero est modestia tua cum abortiuam vocas hanc Editionem in qua tantum jam praestitisti quantum ne quidem sperari poterat. Nondum omnes notas percurri, at quo longius progredior, eo magis suspicio exactum ac subtile judicium tuum in discernendis veris prauisque lectionibus, atque admiror in primis magnam illam locorum parallelorum copiam quam in numerato habuisti ad correctiones singulas adstruendas. Vossium Walliumque officij sui admonui, qui polliciti sunt se fore in posterum diligentiores; nihil autem esse quod ad te scribant causantur. hoc praetexunt nomine culpam. Edidit Vossius dissertationem suam<note n="#2"/> de 70 interpretum Tralatione deque Chronologia Sacra, atque ipsam Tralationem emendatam se daturum<note n="#3"/> spondet. Nunc vero librum de Luce<note n="#4"/> sub praelo habere dicitur, quod me clam molitur, quia nouit miras monstrosasque in hoc argumento opiniones suas neutiquam mihi probari. Pater meus ante paucos dies in Galliam profectus est<note n="#5"/>, Arausionensis arcis restitutionem<note n="#6"/> Principis nomine a Rege petiturus. Comitem habet fratrem Ludoicum qui non multo ante ex Hispania redierat. Rogas quid ibi rerum gesserit; atque ego pro illo tibi respondeo, in ea quidem re quam illi commendaveras aliquid egisse, sed minus quam optaverat. Varias lectiones aliquot ex optimo Ovidij manuscripto ac pervetusto descripsit, in quo frequenter easdem quoque emendationes quae a te proditae sunt se reperisse dicebat. In ijs quas collegit nullae sunt admodum magni momenti; sed nec multas colligere licuit, quod res non ferebat ut diutius in Bibliotheca regia moraretur. Caeterum incredibilem inscitiam socordiamque tum monachorum illorum qui in celeberrimo Escurialiensi Coenobio degunt, tantaque librorum optimorum copia potiuntur, tum omnium in universum Hispanorum, satis praedicare non poterat; quippe qui non tantum literas scientiasve non curent, sed nec
quid in reliquo literarum orbe rerum geratur aut norint aut nosse laborent. Equidem longe alios viros Lutetiae et Londini reperi. nihil illis doctius, humanius, politius. Sed prolixus nimis sim si narrem quomodo inter eos tempus transegerim, quamque comiter ab omnibus fuerim exceptus, scias tantum inter eos quos novisti, Monmorio Capellano Menagioque nihil non me debere.
Cum inter caeteros Clarissimum <persName key="chan019">Canutum</persName><note n="#7"/> adijssem, ac de Cartesio studijsque Physicis nobis sermo incidisset, retulit mihi, extare Holmiae, in templo arci regiae proximo, picturam phaenomeni istic observati, in quo parelia plura et irides cernantur; locum etiam expressius designabat, in parte templi quam Chorum vocant, ad laevam. Ejus picturae exemplum non coloribus descriptum sed calamo quamlibet ruditer delineatum, si mihi procurare velles, faceres rem longe gratissimam, caussas enim hujusmodi phaenomenôn explicandas suscepi, ac proinde omnia undique conquiro. Quinam in prototypo colores habeantur verbis exprimere possis. Sed haec ubi a gravioribus negotijs tuis otium dabitur, atque ita ut aliquid mihi vicissim imperes. Vale.</p>
<p>&nbsp;</p>
<p><placeName key="denha004">Hagae Comitis</placeName> 13 Octobris 1661.</p>
</div>
</body>
</text>
</TEI>
