<TEI>
<teiHeader>
<meta type="id" value="0558"/>
<meta type="date" value="1658-12-27"/>
<meta type="sender" value="peti033"/>
<meta type="recipient" value="huyg003"/>
<meta type="senderloc" value="parij001"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z0558">
<div type="opener">
<p>A <placeName key="parij001">Paris</placeName> le <date>27 Decembre 1658</date>.</p>
<p>Monsieur</p>
</div>
<p>Jauois tousiours differé a vous escrire pour vous enuoyer plus parfaittement la description de lhorloge de Strasbourg que Jattendois de jour a autre de Monsieur <persName>le cheualier digby</persName><note n="#1"/> mon Amy a qui Jauois escrit a francfort ou il est de me l'enuoyer auec quelques liures que Je luy ay demandé. Mais comme jl ma fait Response quil ne pouuoit recouurer sitost ny les liures ny faire venir le dit horloge de Strasbourg pour me l'enuoyer Jay creu ne deuoir plus tenir vostre curiosité en suspens &amp; me suis mis a vous faire tout a lheure le grifonnement tel que tel du dit horloge comme je lay veu desmonté en cette ville entre les mains de celuy a qui jl est. Vous vous Representerez donc sil vous plait que lhorloge A<note n="#2"/> est comme ceux qu'on met
sur la table fait en boeste ronde &amp; qui a vn quadrant &amp; vne aiguille B dvn coste, &amp; autant a lopposite ou par derriere auec vne autre aiguille &amp; les heures correspondantes vis a vis les vnes des autres. Cet horloge ainsi Rond se met sur vn Plan C jncliné sur lequel au lieu de rouler tout a coup jl se roule insensiblement &amp; de telle sorte que la boeste ne fait que son tour en 12 heures. Par ce Moyen laiguille B demeurant tousjours perpendiculaire si on l'a mise perpendiculaire parcourt toutes les heures ou pour mieux dire toutes les heures passent deuant laiguille, ainsi deuant &amp; derriere les deux aiguilles marquent les heures &amp; lhorloge auance ou retarde selon ljnclination du Plan C. Or tout lartifice consiste a empescher que la boeste A ne roule tout a Coup &amp; a la temperer de sorte quelle ne face sa reuolution quen 12 heures. Ce qui se fait par le moyen que vous verres dans la figure D qui est le dedans de ladite Boeste. Et qui ne gist en autre chose quen ce que vous voyez dont je ne scay si je pourray bien mexpliquer. F est le rond de la boeste a lentour de laquelle est attaché par le milieu &amp; par 4 tenons H, vn cercle E lequel est denté, voyla ce qui tient a la boeste F sixement. le Reste est vne montre ordinaire excepté quil ny a ny ressort ny fusee ny corde mais seulement vn arbre K au milieu de la grande Roue I lequel arbre porte vn pignon qui tourne sur la dite roue E les autres parties de la montre sont des Roues &amp; vn balancier a lordinaire. Sur vne des platines de ladite montre jl y a vn Plomb attaché a un des vis M.M. &amp; vne autre grande N N. ce plomb peut peser 12 a 13 onces. Et tout le long dudit plomb entre jceluy &amp; la montre jl y a vn arbre de fer PP qui tient ferme en telle sorte neantmoins quil se puisse tourner comme nos aiguilles entre ladite platine de la montre &amp; le fer MN qui tient le plomb attaché. Par dessus cette boeste F remplie de ce
que dessus representez vous maintenant quon mette les deux couuercles ou quadrans B atrauers lesquels passe larbre PP. Puis on y adjouste les deux aiguilles QQ qu'on arreste auec des goupilles ou vis. Cela fait lhorloge est monté &amp; on le met sur son plan jncliné. Ce qui empesche quil ne roule tout a coup cest le plomb qui estant sur dit centre de grauité veut tendre en bas mais qui en est empesché par la montre &amp; le reste du poids de la boeste, lequel poids neantmoins doit preualoir au plomb puis quil descend en 12 heures &amp; parcequil y preuault &amp; quil descend en effect contre la resistance du plomb. Il fait donc tourner par sa roue dentee E, le pignon K qui fait tourner la Roue J &amp; les autres par consequant jusques au balancier qui arreste tout, ainsi ce Mouuement estant proportioné par le plomb &amp; par ljnclination du plan H continue tant que le Plan dure &amp; lorsque lhorloge est au bas jl ny a qu'a le prendre &amp; le porter en hault. Il prend de luy mesme sa situation &amp; continue son mouuement. Voyla quelle est a mon auis la Cause de cet horloge. si je suis assez heureux pour mestre rendu jntelligible jen seray Rauy &amp; vous Mobligerez de m'en mander vostre sentiment. cette jnuention nest pas sotte &amp; jl y a bien du creux la dedans, forte choses contribuant ensemble a ce mouuement dont a la verité je ne croy pas que nous deuions attendre tant de justesse &amp; par consequant tant d'Vtilite que par les pendules ny approchant en facon du monde puis quil despendra de beaucoup de circonstances mais tousjours est jl a estimer pour sa nouuaute. Quant a celuy que vous auez eu la bonte Monsieur de me faire faire je lattens auec grande jmpatience &amp; je ne doute point que louurier ne laye fait des meilleurs pour le moins vn peu sur le commun des autres quil enuoye, son correspondant en cette ville<note n="#3"/> (qui en fait vn pour Monsieur <persName key="monm010">de Monmor</persName> &amp; qui en a vendu deux ou 3 autres quil auoit, dit il, apportez pour son compte) sen jra bientost a dieppe, si la mienne estoit arriuee jl la rapporteroit en cas quelle vint par cette voye la, Mais je vous supplye de la faire distinguer des autres &amp; quelle soit si bien marquee quon ne la puisse pas eschanger &amp; pour le prix on naura qua me mander a qui je le donneray ou si jen enuoyeray lettre de change a la haye ou Amsterdam ou comme lon voudra. jay commencé den faire mettre vn a pendule qui sera justement de 3 pieds comme celuy que vous voulez faire faire parce que jl bat justement vne seconde &amp; comme jen attens aussi vn de Strasbourg nous en verrons les diuersitez.</p>
<p>Pour les lunettes jay veu Monsieur Bouillaut qui ne se souuient point de l'application du miroir pour redresser les especes<note n="#4"/>. Cest pourquoy vous mobligerez Monsieur de men donner la description, si je nestois presse de finir par la nuit je vous entretiendrois plus tousjours sur ce que vous mescriuez<note n="#5"/> touchant la determination de leurs multiplications par la proportion de leurs points bruslants mais sil vous plait de men enuoyer vostre demonstration Je vous en seray fort oblige. Si cette proportion a lieu, des lunettes de 6 pieds par exemple comme jen ay portant vn concaue ou conuexe d'vn pouce de diametre multiplieront donc 72 foys ou enuiron &amp; partant seroient aussi bien que de beaucoup plus grandes tant y a quil ny a que la facon de s'en servir (?) de laquelle jl nous faudra conuenir. Excusez je vous prie Monsieur &amp; ma mauuaise escriture &amp; ma fin precipitee tant par la nuit que par vne compagnie qui me diuertit &amp; moblige de vous dire que je suis de tout mon ceur</p>
<div type="closer">
<p>Monsieur
<lb/>Vostre treshumble &amp; tresobeislant seruiteur <persName key="peti033">P. Petit</persName>.</p>
</div>
</div>
<div type="para">
<p>A Monsieur Monsieur <persName key="huyg003">Christian Hugens a Zulichem</persName> A la Haye en Hollande.
<lb/>12</p>
</div>
</body>
</text>
</TEI>
