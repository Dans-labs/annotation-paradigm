<TEI>
<teiHeader>
<meta type="id" value="1569"/>
<meta type="date" value="1667-01-06"/>
<meta type="sender" value="huyg001"/>
<meta type="recipient" value="lion021"/>
<meta resp="corpus" type="senderloc" value="denha004"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z1569">
<div type="opener">
<p>6 janvier 1667.</p>
<p>Monsieur</p>
</div>
<p>Apres ce long sejour<note n="#1"/> que j'aij esté obligé de faire en vostre Cour je pense vous pouuoir asseurer qu'il n'en sortit jamais ministre estranger plus satisfaict que moij. Le souuenir de ce merueilleux exces de bonté et de clemence dont il auoit plea au Roij de m'accueillir, me serueoit d'un si doux entretien, qu'autant d'Audiences que Sa Majesté m'auait accordees, autant me sembloit il en auoir receu de present: et les personnes sensées, qui m'en entendoijent raisonner ainsi, et en partie en auoijent esté tesmoins, en demeuroijent tres contens auec moij. Mais il est vraij Monsieur, que d'autres, c'est à dire la plus part du monde (qui est la plus servile nec nisi quod videt credit), ne me trouuant garni de cette sorte de tesmoignage exterieur, qu'ils disoijent que ceux qui ont eu l'honneur de negotier en Cour de France, ont accoustumé d'en rapporter, avoijent de la peijne a deferer, ce que je croijois estre deu a la verité de mes prones. Maintenant que par la lettre que vous m'auez faict l'honneur de m'escrire de Saint Germain, vous me tesmoignez, Monsieur, comme ceste mesme bonté du Roij, daignant me taloner tousiours en quelque partie du monde que je me trouve, semble aussi avoir inspiré à Sa Majesté la gracieuse pensée, de ne me laisser non plus que d'autres, en faute de preuves effectiues<note n="#2"/> de sa faueur Roijale contre les reproches des medisans, comme mon fils<note n="#3"/> me mande<note n="#4"/> en auoir desja receu la belle et veritable marque par les mains de Monsieur de <persName key="colb012">Colbert</persName>, Je vous supplie de considerer, apres auoir tant decouuert de mes foiblesses dans les importunitez que j'aij esté obligé de vous donner, si je suis homme à pouuoir faire connoistre à Sa Majesté le ressentiment que j'aij de ce grand comble de ses bienfaicts. Espluschez moij, de grace, mon cher Monsieur, et vous vous trouuerez si convaincu de mon incapacité au subject d'une si belle matiere, qu'asseurement si je vous aij jamais connu, vous aurez pitié de
moij encor ceste fois en suppliant Sa Majesté d'auoir aggreable et que vous prendrez la peine de luij dire de ma part, qui n'en scaurois ouvrir la bouche que tres mal, et dans la confusion ou je suis, d'un stile encore plus impertinent que celuij dont vous voijez que je vous persecute.</p>
<p>Si j'ose conclure en vous disant que je me promets infailliblement cest office de vostre bonté, ne vous en prenez, s'il vous plaist, qu'à elle mesme, après m'auoir tant donné de subject de m'en tenir tres-asseuré. J'espere que vous le voudrez estre aussi de mon costé de ma devotion tres-constante à vous tesmoigner toute ma vie a combien d'honneur je repute le precieux gage de vostre amitié, et avec combien de uerité je me dis &amp;c.</p>
</div>
</body>
</text>
</TEI>
