<TEI>
<teiHeader>
<meta type="id" value="1481"/>
<meta type="date" value="1665-10-10"/>
<meta type="sender" value="mora019"/>
<meta type="recipient" value="huyg003"/>
<meta type="senderloc" value="oxfor001"/>
<meta type="recipientloc" value="denha004"/>
<meta type="language" value="fr"/>
<meta type="link" value="1479"/>
</teiHeader>
<text>
<body>
<div type="letter" id="z1481">
<div type="opener">
<p>A Oxford ce 30. Septembre 1665.</p>
<p>Monsieur</p>
</div>
<p>Nostre bon amy Monsieur <persName key="olde010">Oldenbourg</persName> mayant fait tenir la Vostre du 18. en arriuant icy de Salisbury Je n'ay pas voulu diferer a y faire responce.</p>
<p>C'a este Monsieur le Docteur Pell<note n="#1"/> qui m'a engagé a rechercher les Traittez<note n="#2"/> mentionnez dans le billet<note n="#3"/> que Monsieur <persName key="olde010">Oldenbourg</persName> vous a enuoyé<note n="#4"/> de ma part qui ne sont point imprimez, les ayant autresfois veus entre les mains du Cheualier Alexander Hume<note n="#5"/> que vous aurez bien connu lors quil seruoit la defuncte princesse Royalle<note n="#6"/> a la Haye, lequel ma dit les auoir tous mis ensemble entre les mains de Monsieur Elziuir<note n="#7"/> pour les faire tenir a Monsieur Golius<note n="#8"/>. le Docteur Pell dit que ceux d Anderson valent bien la peine destre publiéz. Et mesme ce na pas esté sans dessein de les faire imprimer quil men a parlé. Mais si les Elziuirs en ont lintention on en sera fort satisfait.</p>
<p>Jl y a bien 3. ans que Monsieur Hook m'a parlé dune inuention quil auoit pour mesurer le temps en mer mieux que peuuent faire les pendules mesme aussi bien qu'ils le font a Terre. Mais ayant pour lors esté persuadé quil en pourroit tirer beaucoup de profit il a esté si sage que de ne reueler point en quoy son inuention consistoit. Depuis, il y a enuiron un an ou comme cela, il a reuelé<note n="#9"/> son secret a
Monsieur nostre president<note n="#10"/> et moy auec obligation de nen parler point. et a mesme donné une espreuue de son inuention a nostre president sur une Montre que je luy prestay. Mais nostre president layant comparé auec son pendule il ne trouua point qu'elle alloit si iuste. Apres quelques uns de nostre Societé layant fait perdre la pensee du profit quil croyoit pouuoir tirer dun priuilege (comme de fait les patentes pour les inuentions ne sont icy daucun auantage) il sest resolu d'en parler dans une lesson publique, et par là, nous ayant franchi de lobligation, Je n'ay pas voulu manquer de vous la communiquer, len ayant mesme auerti. J'ay aussi enuie de croire que Monsieur de Ronnais<note n="#11"/> vous aura obligé a ne point parler de son inuention, puisque vous ne nous en auez rien dit. Mais quoy que cen soit il est bien euident que les deux en peuuent bien estre dits les inuenteurs. Et bien qu'il ne serue pas dautre chose que pour vous faire scauoir la verité du fait, se faut il pourtant que Je vous dise que lors que Monsieur Hook nous decouurit son inuention il nous a dit qu'il y auoit six ou sept ans qu'il lauoit trouuee. Et mesme il nous dit alors quil scauoit plus de 20. facons differentes pour se seruir des ressorts aux Horologes, au lieu de balancier ou de pendule. Jl nous en a parlé de 3 ou 4. Mais comme nous ne receuons gueres telles propositions a credit, nous luy proposames quelques difficultez dont la derniere des deux que vous me marquez en estoit une. Cest a dire l'operation que le froid et le chaud pourront auoir sur ses ressorts comme aussi les autres accidents qui se rencontrent dans lair &amp;c. a quoy il nous a respondu que les ressorts se peuuent faire de telle matiere qui ne ressent point ces changemens là comme de verre &amp;c.
et mesme qui ne saffoblira pas auec le temps. Mais le point sur lequel nous lauons pressé le plus, estoit, la difficulté de rendre les vibrations des Ressorts Jsochrones lors que les inegalitez des rouës leur donnoit plus ou moins de Branle, ne voyant point de moyen pour les rendre egales qui pût respondre a vos deux branches faites en cycloeide. Jl nous a parlé dun expedient encore pour cela, mais iusquicy il ne la pas mis en pratique en ayant esté empesché par laccident<note n="#12"/> qui nous a tous obligé a quitter la ville de Londres. Je ne manqueray pourtant pas de tascher a lobliger dy trauailler pendant sa retraite. quant a la difficulté que le branslement du Vaisseau y pourra apporter nous nauons pas insisté là dessus, iugeant que le mouuement du vaisseau nauroit pas tant deffet sur les ressorts comme sur les pendules.</p>
<p>En voyla assez pour une fois sur ce chapitre. pour ce qui est de ce quil dit des lunettes dapproche, il nous a aussi dit son secret mais a condition de le celer iusqua ce quil le decouure. Tout ce que Je vous en diray cependant est quil est ingenieux, et fondé sur des experiences qui sont veritables<note n="#13"/>: mais Je ne diray pas que Jen espere grande chose que Je ne laye veu mis en pratique. Je luy en fairay aussi des instances comme de sa Montre.</p>
<p>Monsieur <persName key="olde010">Oldenbourg</persName> mayant communiqué ce que vous luy dites<note n="#14"/> touchant loccupation que vous vous donnez sur les lunettes par une inuention semblable a celle de Monsieur Hook dont vous auez bonne esperance, il faut que Je vous dise que si vous eussiez pris la peine de vous en expliquer dauantage peut estre on vous auroit peu aduertir de quelque choses que Monsieur Hook a rencontrees dans la fabrique de la machine dont il sest seruie qui lont beaucoup retardé. Mais quand il vous plaira de les scauoir Monsieur <persName key="olde010">Oldenbourg</persName> vous les scaura bien communiquer. cela vous pourra peut estre abreger la peine, le temps, et la despence.</p>
<p>Quand Je seray de retour a Londres Je tascheray de vous enuoyer le Thermometre que Monsieur Boreel a laissé dans sons logis ou bien un autre semblable. Je suis marry qu'il ne la pas mis dans un de ses Coffres. Sa grandeur nestant quenuirons 4. poulces en quarré et quelque deux pieds en longueur.</p>
<p>Jaurois este bien aise dauoir veu lHorologe que Jay si long temps attendu. Mais puis que vous ne lauez pas pu enuoyer par Monsieur Downing, Je vous prie de songer a quelque autre commodité pour me lenuoyer sil sen presente aucune. Et de mon costé si Jen rencontre quelquune Je tascheray de vous en aduertir.</p>
<p>Quand le temps dobseruer les Satellites de Jupiter nauroit pas esté passé deuant que vous men auez mandé les predictions du Seigneur Cassini, estant a present eloignez des choses necessaires pour les obseruer, nous n'y aurions sceu rien faire. Mais Je vous prie faites nous sçauoir comme quoy vous y aurez reussi. Je ne sçay si je vous ay dit cy deuant qu'on<note n="#15"/> nous a enuoyé de Paris, un autre moyen pour examiner la bonté des lunettes. Cestoit un papier imprimé, ou il y auoit quelque 12. ou 13. lignes en characteres dont la premiere ligne auoit les plus grands et les autres alloyent tousiours en diminuant, la derniere estant dun des plus petits characteres qui se voyent. C'estoit pour marquer l'epreuue que Campani auoit faite de ses lunettes la nuict a la chandelle: sil vous plaist que Monsieur <persName key="olde010">Oldenbourg</persName> prenne la peine de vous informer de toutes les particularitez qui regardent la distance, la grandeur des chandelles et autres circonstances, Je crois qu'il le fera fort volontiers. Et mesme vous pourra peut estre enuoyer une copie des characteres qu'il a fait imprimer a Londres en imitation de ceux de Campani. nous auons intention de poursuiure cet examen des lunettes quand le bon Dieu nous donnera la commodité de nous rassembler a Londres<note n="#16"/>. Cependant bien que nostre
Societé est dispersee il y a bien de nos Messieurs qui trauaillent chez eux, lun a une chose lautre a une autre pour auancer le dessein de la Societé: et lors que nous serons rassemblez vous pouuez croire que vous ne serez pas des derniers qui sçauront ce qui se passera dans nos Assemblees. Je scais bien que vous nestes pas oisif non plus: mais vous ne me dites pas quand nous pourrons esperer de voir les Traittez que vous auez soubs la main. Jauois presque oublié de vous dire que Monsieur de Son<note n="#17"/> fait faire des montres portatiues qui iront a ce quil en promet aussi bien que les pendules. Vous en scaurez dauantage lors que celles qu'il dit estre presque acheuees nous seront enuoyees.</p>
<p>Je suis du meilleur de mon coeur</p>
<div type="closer">
<p>Monsieur
<lb/>Votre treshumble et tresobeissant seruiteur <persName key="mora019">R. Moray</persName>.</p>
</div>
<p>Jenuoye cette lettre a Monsieur <persName key="olde010">Oldenbourg</persName> toute ouuerte. il vous lenuoyera soubs son couuert par<note n="#18"/> le premier ordinaire.</p>
</div>
<div type="para">
<p>A Monsieur Monsieur <persName key="huyg003">Christian Hugens de Zulichem</persName>. A la Haye.</p>
</div>
</body>
</text>
</TEI>
