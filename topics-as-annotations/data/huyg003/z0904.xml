<TEI>
<teiHeader>
<meta type="id" value="0904"/>
<meta type="date" value="1661-10-06"/>
<meta type="sender" value="huyg003"/>
<meta type="recipient" value="monm010"/>
<meta type="senderloc" value="?"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z0904">
<div type="opener">
<p>Monsieur</p>
</div>
<p>Je croiois que j'aurois l'honneur de vous aller faire la reverence en accompagnant mon pere au voyage qu'il s'en va<note n="#1"/> faire en France pour les interests de Monsieur le Prince d'Orange, mais puisque pour quelques raisons de la famille il a estè trouuè bon que je reste icy, et qu'il ne meine auec luy que l'un de trois freres, je n'ay pas du moins voulu les laisser partir sans recommander à l'un de vous aller presenter mes treshumbles respects, et a l'autre de vous rendre graces de toutes les faueurs et ciuilitez, dont il vous plut m'obliger l'hyver passè, n'ayant pu m'en acquiter moy mesme comme je devois. J'ay aussi fait promettre a ce frere qui parmy d'autres estudes a quelque teinture de Philosophie qu'il m'informera de ce qui se passe par de là en matiere de science parmy les sçavants, dont par ma propre faute il y a longtemps que je n'ay point eu de nouuelles, esperant tousjours de les aller apprendre sur le lieu moy mesme. Je ne scai encore rien de la nouvelle decouuerte en Physique<note n="#2"/>, que l'on dit estre de consequence, et preste a donner des belles lumieres, mais j'espere que dans peu j'apprendray en quoy elle consiste, et si ce n'est pas a vostre Illustre Assemblée qu'on en est redevable; dans la quelle puis que l'on a commencè a s'appliquer aux experiences, il ne se peut que de temps en temps l'on n'en receuille de belles et remarquables. L'Academie de Londres à la quelle vostre exemple a donnè commencement ne s'occupe qu'a cela seulement, et pourra nous donner auec le temps des observations tres utiles, sur tout si le Roy luy veut conferer quelque revenu, comme elle espere. J'ay trouuè Monsieur, lors que j'y estois, que
vostre nom y estoit en grande veneration et l'on s'y preparoit a rechercher vostre correspondance<note n="#3"/>; c'est pourquoy je ne doute pas que depuis quelque temps vous n'ayez receu des auis de ce qui s'y est fait. Ce que j'y<note n="#4"/> veu de plus considerable estoyent les experiences du vuide de Monsieur <persName key="boyl001">Boile</persName>, de qui le liure<note n="#5"/> qu'il en a fait est desia imprimè en Latin, a ce que m'assure une personne<note n="#6"/> nouuellement arrivée de ce pais là. L'on ne scauroit descrire plus particulierement des choses
semblables que ne fait cet autheur de qui j'attends de jour a autre deux ou 3 autres petits traitez touchant quelque matiere de Chimie et de Physique. L'on m'a aussi promis le discours que le Chevalier Digby a escrit de la vegetation<note n="#7"/>, et un petit liure<note n="#8"/> de Monsieur Hobbes contre l'hypothese de la pesanteur de l'air. Je ne scay si vous auez veu ce que un qui se nomme Franc. Linus a escrit contre la mesme hypothese, qui ne sont que des objections que l'on peut resoudre aisement et son opinion qu'il tasche d'establir me semble chimerique.</p>
<p>Je ne vous dis rien icy Monsieur touchant mes estudes, si non que je tascheray de bien employer l'hyver, qui va venir, et je travailleray a mettre au jour quelques uns ensemble de mes escrits que j'ay promis il y a longtemps. Ce sera avec plus de joye et de tranquillitè si j'apprens que vous ne me refusez pas la continuation de vos bonnes graces, vous demandant cependant celle là de croire, qu'il n'y a personne qui vous honore d'auantage, et qui soit plus que moy</p>
<div type="closer">
<p>Monsieur
<lb/>Vostre</p>
</div>
</div>
</body>
</text>
</TEI>
