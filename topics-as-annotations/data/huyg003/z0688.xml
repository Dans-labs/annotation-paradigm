<TEI>
<teiHeader>
<meta type="id" value="0688"/>
<meta type="date" value="1659-12-04"/>
<meta type="sender" value="tacq001"/>
<meta type="recipient" value="huyg003"/>
<meta type="senderloc" value="antwe001"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="z0688">
<div type="opener">
<p>Nobilis ac Clarissime Domine.</p>
</div>
<p>Guilielmus Hesius<note n="#1"/> Rector Collegij Societatis Jesv Gandaui me rogauit vt has ad te scriptas a se litteras<note n="#2"/> mitterem, quibus tuum tibi Systema nouum Saturnium gratulatur. Et eo quidem officio fungor perlibibenter<note n="#3"/>, quod iucundum mihi sit, et scribere ad te, et viro mihi amicissimo gratificari, quo docente ab annis 26 Philosophiam didici. Quia verò ea demum egregia laus est quae a laudato viro proficiscitur, et is tibi ignotus est, sic habeto, virum esse ingenio planè magno atque omnibus scientijs excellenter instructum, peritum etiam Mathematicae; quamuis illi sese dare per occupationes alias vix vnquam licuit. Orator est è Belgij clarissimis vnus, pari vtrobique eloquentiâ siue maternâ dicat linguâ, siue Latinâ. Haec ego aliquantò liberius de absente et ignaro, quae si a me scripta de se intelligat, nè ille mihi haud leuiter succensebit pro modestiâ suâ. Mihi interim gratissimum est, si te
quamplurimi et quàm doctissimi laudent. Eadem tibi operâ Cylindricorum et Annularum librum quintum<note n="#4"/> mitto, quem diu pressum nunc visum est luci dare.
Alterum adiunxi exemplar, quod velim Domino <persName key="scho197">Scotenio</persName> transmittas. Siquid erit, in quo mea vti opera placuerit promptum ad obsequia tua reperies. Vale.</p>
<div type="closer">
<p><placeName key="antwe001">Antuerpiae</placeName> <date>4. Decembris 1659</date>.</p>
<p>Tuus in Domino <persName key="tacq001">And. Tacquet</persName> e Societate Jesv.</p>
</div>
</div>
</body>
</text>
</TEI>
