<TEI>
<teiHeader>
<meta type="id" value="1960"/>
<meta type="date" value="1673-07-10"/>
<meta type="sender" value="huyg003"/>
<meta type="recipient" value="wall057"/>
<meta type="senderloc" value="parij001"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="z1960">
<div type="opener">
<p>Clarissimo et celeberrimo Viro D. <persName key="wall057">Johanni Wallisio</persName> <persName key="huyg003">Chr. Hugenius</persName>. S.P.</p>
</div>
<p>Agnosco in nuperis tuis litteris eximiam humanitatem tuam, vir clarissime, cum de tantillo munere tam officiose gratias agis, idque multo potioribus antehac abs te affecto. Angosco et solitam benevolentiam quod nondum lecto ac vix inspecto opusculo, tanquam alicujus pretij futurum suscipere non dubitasti. Quam tibi opinionem si post institutum examen permanere contingat, non exiguum me laboris fructum tulisse existimabo.</p>
<p>Ad Nelij vero causam quod attinet, doleo equidem si quoquo modo te malae fidei insimulatum putasti; cum hoc ex ijs quae scripsi nequaquam effici possit, ac plane contraria mihi mens fuerit. Nihil certe in dubium vocavi eorum quae circa hanc rem scripto olim vulgasti. Sed ex ijs ipsis quid colligendum videretur ingenue exposui, sola aequitatis ratione ductus, cum minus adhuc causam haberem, cur Heuratio ego, quam cur Tu Nelio, faverem, quippe cum ille et parum mihi notus fuerit, et non optime de me meritus<note n="#2"/>. Quod si Nelio laudem istam asserere posthac tibi visum fuerit, ac rem gestam pluribus exponere, atque etiam Tibimet ipsi partem ejus inventi aliquan vindicare, nihil equidem est quod impediat<note n="#3"/>. Verumtamen illud ipse satis perspicis, testimonia vestratium ad fidem faciendam minus ponderis habitura, cum suae quisque nationi favere plerumque exstimetur. Merito tibi dolet pigetque neglectam fuisse ab initio publicationem inventi; id enim
multo melius fuerat, quam sero postea repetere. Nec sane tam parvi momenti illud fuisse dicere nunc potes, ut gloriabundi censendi fueritis, si, quam primum repertum fuerat, in lucem notitiamque omnium Geometrarum pervenire voluissetis; alioqui enim et nunc gloriolam istam insuper habere oporteret; sed, si verum dicere licet, nihilo minus Angli vestri quam aut Galli aut Batavi laudem appetunt, idque re ipsa saepius compertum est<note n="#4"/>. Hoc autem tantum abest ut vitio vertendum putem, ut pulchrum et praeclarum existimem, dummodo citra alius injuriam suae quisque promovendae gloriae incumbat. Hujus contemptu contemni virtutem aliquis dixit ac recte quidem, meâ sententiâ.</p>
<p>Sed de his jam nimium prolixe agere mihi videor cum hoc unum tantum hac epistola efficere proposuerim ne quid praeter meritum praeterque mentem meam mihi imputares, quod etiam magnopere te rogo, tum cupio.</p>
<div type="closer">
<p>Vale Vir doctissime et nos amare perge.</p>
<p>Dat. Parisijs, 10 Julij 1672<note n="#5"/>.</p>
</div>
</div>
</body>
</text>
</TEI>
