<TEI>
<teiHeader>
<meta type="id" value="0196"/>
<meta type="date" value="1654-08-10"/>
<meta type="sender" value="huyg007"/>
<meta type="recipient" value="huyg003"/>
<meta type="senderloc" value="denha004"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z0196">
<div type="opener">
<p>A <placeName key="denha004">la Haye</placeName> le <date>10 Aoust 1654</date>.</p>
<p>Monsieur mon Frère</p>
</div>
<p>Je viens de receuoir vostre premiere du 6<hi rend="sup">e</hi><note n="#2"/> de ce mois, qui m'a appris vostre flux de ventre ou <hi rend="i">foire</hi> qui vous a empesché d'aller au bal. A la miene volonté que
fussiez guery de cette maladie pour vous signaler parmy les baladins ainsi que je m'asseure que ferez et avez desja fait. Je voudrois auoir provision de nouvelles pour vous en faire part a vous autres, mais la Haye estant toute vuidée de monde cette saison en produit si peu, que je ne scay par ou commencer, à moins que de vous entretenir de l'Eclipse<note n="#3"/> qui fait une si prodigieuse peur a beaucoup de personnes d'icy qu'ils voudroyent s' enfuir hors du monde, s' ils croyoyent que là elle ne seroit point veüe. Il y en a qui disent qu'elle durera trois jours entiers, d'autres qu'il ne s'en est veu que quatre de pareilles depuis la creation du monde, et contes semblables. Si ce prodige ne devoit arriuer apresdemain je vous supplierois d'en mettre vostre advis par escrit pour avoir dequoy en discourir avec fondement et solidité. Il vous plaira de dire au frere Louis que Ruijsch<note n="#4"/> est icy qu'il voit souvent sa dame<note n="#5"/> mais pourtant pas touts les jours, que tout le monde dit qu'ils sont promis ensemble, et que luy mesme ne desadvoue pas que c'est sa maistresse, ains le dit à un chascun en la louant haultement. Les amours de Mademoiselle de Waesdorp<note n="#6"/> semblent de durer encore, mais comme ils ont esté huict jours aux champs je n'en ay rien ouy de particulier. Ceux de Leeuwen continuent de mesine et il y est touts les jours; avanthier ils se promenoyent eux deux en carosse ou luy estoyt estendu tout de son long pour marque de familiarité. Valkenburg<note n="#7"/> pousse aussi bien fort ses affaires et est encore aupres de sa maistresse à Bergen; tout le monde croit qu'il reussira jusques a Joncker van Borselen<note n="#8"/> mesme qui me dit hier que Mademoiselle de Bergen<note n="#9"/> s'alloit marier avec Valkenburg mais qu'il la prenoit pour l'amour de ses pistoles, comme si luy l'eust recherchée pour autre chose. Le frere Louis mande a Phlip<note n="#10"/> que Tet<note n="#11"/> estant à
Bolduc <hi rend="i">het daer slecht laeten leggen had</hi>, je vous prie de me dire un peu ce que c'est. Aeltje Pieters<note n="#12"/> ces jours passés rencontra Monsieur <persName>d'Opdam</persName><note n="#13"/> par la rue et luy demanda tout hault quel estoit son dessein de procurer tant de mal à Son Altesse, adjoustant que s'il persistoit en cela il se trouveroit des gens pour luy rompre la teste avant qu'il seroit long temps. Il ne luy respondit autre chose si non <hi rend="i">Jck bedanck-je Aeltje Pieters dat je me waerschout</hi>, <hi rend="i">we sullen der eens over sitten</hi>. Adieu.</p>
</div>
</body>
</text>
</TEI>
