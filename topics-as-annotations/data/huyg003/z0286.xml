<TEI>
<teiHeader>
<meta type="id" value="0286"/>
<meta type="date" value="1656-05-03"/>
<meta type="sender" value="scho197"/>
<meta type="recipient" value="huyg003"/>
<meta type="senderloc" value="leide001"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="z0286">
<div type="opener">
<p>Clarissimo Viro Domino <persName key="huyg003">Chr. Hugenio</persName> <persName key="scho197">Fr. à Schooten</persName>. S.D.</p>
</div>
<p>En Tibi folium<note n="#1"/>, de quo nuper mentionem feci, quod miror à Te nondum visum, praesertim ubi Te istius authorem ante credideram, et illud hîc apud Elsevirium et alios Bibliopolas venale prostitit. Exemplar autem missum, ut remittas, curare nolito, cum et alterum mihi comparaverim. Wallisium quantum ad specilla moliri quicquam, nondum intellexeram, quod tuae jam, quid de eo sit, me plenius edocent. Certè eum folij hujus autorem non esse facilè asseveraverim, cum et alio stijlo, et alio etiam utatur calculi modo. Quantum ad ipsius libellos de Quadratura
et alios<note n="#2"/>, quos in lucem nuper emisit, postquam illos jam proditos ab amico audiveram, statim atque eos apud Elsevirium prostare vidi, mihi comparavi. Et diu est, quòd de ipso litterarum quidquam acceperim. Eclipseos Solaris<note n="#3"/> observationem longo post tempore, postquam ejus literae, ea de re mentionem facientes, ad manus meas pervenerunt, per nobilem quendam Legati Principis Transylvaniae accepi. Dominus <persName key="carc010">de Carcavy</persName> vix aliter quàm de nomine mihi notus est, licet eum ante apud Dominum <persName>Mylonium</persName> Parisijs viderim<note n="#4"/> atque eum humanum admodum ac officiosum deprehenderim. Ipse tunc sub Domino <persName key="robe012">de Roberval</persName> in Mathematicis operam navabat, ac se studijs hisce omnino devovisse fatebatur, quippe quae eum quàm maximè delectabant. Hic cum Domino <persName key="ferm011">Fermatio</persName> conjunctissimus sit, obtulit mihi similiter cum ipso literarum commercium procurare, quod ipsum, quommodo à me neglectum sit, vix dicere possum, nisi quod proprijs fortè speculationibus interim indulgens nimis in ipsius inventis inquirendis non satis fuerim curiosus. Caeterum quid à Domino <persName key="carc010">de Carcavij</persName> editum aut inventum fuerit, vix scio aliud quid ab ipso me vidisse, praeter demonstrationem ejusin Pellij Theorema contra Longomontanum<note n="#5"/>, quae judicio meo, satis est ingeniosa. Paucis diebus praeteritis narratum mihi fuit studiosum reperiri, qui Cartesianae Philosophiae addictus ac in Geometria versatissimus regulas motus omnes à priori demonstrare novit, unaque simul ostendere in quantum ipsae cum experientia
exactè quadrent, ita ut illarum veritatem vel ab ipsa experientia repetere valeat<note n="#6"/>. Quod utrum in lucem sit editurus, non intellixi. Audivi simul Dominum <persName>de Bij</persName><note n="#7"/>, Professorem Amstelodamensem, asserere, se jam de veritate harum regularum ita esse certum, ut impraesentiarum de illarum veritate ambigere amplius non possit.
Praeterea memini me et olim à Domino <persName key="lips006">Lipstorpio</persName> accepisse, Dominum <persName>Jungium</persName><note n="#8"/> Hamburgi, virum in Mathematicis solertissimum ac ibidem Professorem Philosophiae celeberrimum scripta quaedam in Cartesium parasse, quorum, priusquam ea in lucem esset emissurus, à Clarissimo Viro Domino
Tassio<note n="#9"/>, Matheseos illíc Professore acutissimo, admonitus fuit, ut diligenti ante examine ista denuo simul excuterent, ne quid praeter exspectationem eveniret. Quod ubi ab ipsis factum est, ac ea pluribus experimentis comprobare annixi sunt, ita res praeter eorum spem successit, ut è contra uterque ex illis, omnibus istis, in quibus ante aliter quàm Cartesius sentiebat, fidem ipsi omnino astruere cöactus fuerit. Adeò ut ipse Jungius non semel Domino <persName>Tassio</persName> istinc gratias egerit, ac se lusisse operam ea in re exinde cognoverit.</p>
<p>Horum itaque omnium cum Te, Vir Amicissime, in eodem argumento contra etiam sentientem, praemonere aequum duxerim, ne in ijs, quae jam diu conceperis, digerendis aut describendis, perinde tempus impenderes; rogo ut à me similiter admonitus, admonitionem istam meam in bonam partem accipias. Praesertim cum famam, quam multis praeclarè à Te inventis ac doctè conscriptis apud eruditos jam es consequutus, facilè sic periclitari sineres, si in virum perspicacissimum et erga omnes optimè meritum, quemque Tibi, dum in vivis erat, bene semper voluisse, et Te mecum illi isto nomine plurimum debere norunt, temerè quid suscipias. Quandoquidem et alia satis multa sunt, quibus excolendis absque alterius gloriae imminutione, quibusque illa Tibi integra servetur, majorem in modum adaugere illam vales. Vale.</p>
<div type="closer">
<p><placeName key="leide001">Lugd. Bat.</placeName> <date>3 Maij, 1656</date>.<note n="#10"/></p>
</div>
</div>
</body>
</text>
</TEI>
