<TEI>
<teiHeader>
<meta type="id" value="0993"/>
<meta type="date" value="1662-03-13"/>
<meta type="sender" value="mora019"/>
<meta type="recipient" value="huyg003"/>
<meta type="senderloc" value="londe002"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z0993">
<div type="opener">
<p>A <placeName key="white901">Whitehall</placeName> ce 3. Mars 1662.</p>
<p>Monsieur</p>
</div>
<p>Vous aurez peut estre de la peine à croire, que tout un mois durant, Je n'ay pas eu la commodité de vous escrire, n'ayant point de charge ny d'employ pour m'en empescher. Jl est pourtant vray. mais ce seroit trop perdre du temps que vous en deduire mes iustifications en detail. Je vous diray donc seulement en gros que
depuis le matin iusques à Minuit, Je ne me vois guere seul. Et si d'aduenture Je trouue un moment le iour de loisir alors il me manque ou quelque chose que Je doibs auoir deuant que de me mettre a escrire, (comme des papiers que J'attends dun costé ou d'autre) ou bien ayant presté vos lettres on ne me les a pas rendues lors que J'en ay besoin, pour y faire response. Mais maintenant Je me suis auisé de commencer à vous escrire 4. Jours deuant que lordinaire parte, afin de pouuoir, d'une facon ou d'autre, dérober tantost un moment, tantost un autre, pour ne point manquer à vous dire quelque chose sur chaque point de chacune de vos lettres, ayant en mon pouuoir à present les papiers que Je faisois estat de vous enuoyer. Mais quand Je regarde vos lettres Je trouue que J'en ay 5. deuant moy pour lesquelles vous deuez attendre un volume entier, pour le moins. Celle qui m'a esté rendue la premiere est datée le 3. de Feurier<note n="#1"/>. les autres du 10<note n="#2"/> du 17.<note n="#3"/> et du 24.<note n="#4"/> Et la derniere<note n="#5"/> qui m'a esté rendue ce matin par Monsieur Southwell, est du 4. Janvier. Je fais estat de les parcourir toutes, selon leur dates, seulement Je laisseray celle du 4. Januier la derniere. Vous iugerez par cette preface que Je ne m'epargne pas en vous escriuant, puisque Je dis si peu de chose en une grande page, et vous trouuerez aussi que Je ne crains pas que vous vous plaigniez de la longueur, non plus que du peu de
diuertissement que vous receuez en la lecture de ma lettre.</p>
<p>J'estois en peine de Monsieur Harel<note n="#6"/> iusqu'a ce que je sçeu qu'il vous a rendu cette autre Copie du Chymiste Sceptique<note n="#7"/>. Mais en lisant vostre lettre Je me suis resiouy d'y apprendre que vous vous estiez remis d'une indisposition qui vous auoit tenu si longtemps. J'ay fait voir a Monsieur Wren ce que vous dites du plaiur que vous eustes en lisant son Systeme<note n="#8"/> que Je vous auois enuoyé sans le consulter. Jl croyoit vous en auoir dit assez lors que vous estiez icy. Mais vous auez bien veu la raison pourquoy il ne se faisoit pas feste de vous en discourir amplement, par la lettre<note n="#9"/> quil escriuit à Monsieur Neile. Je vous enuoye icy un billet<note n="#10"/> que m'a escrit Monsieur <persName key="boyl001">Boile</persName>, par lequel vous verrez que nous auons bien parlé de cette experience si surprenante et jollie, dont vous dites n'auoir point encore trouué de raison qui vous satisfasse. Vous y verrez qu'il ne se haste pas, non plus que vous,
à en determiner la cause iusqu'a ce qu'il en fasse des nouueaux experiments. Jl s'arreste premierement a la matiere du fait. la precaution qu'il conseille, pour sçauoir, si l'Air est estendu à un mesme degré, en differentes operations, est considerable, et il semble estre à propos de l'obseruer, ou par les moyens qu'il propose, ou par d'autres qui ne vous seront point dificiles à inuenter, ainsi il n'y restera plus de scrupule pource qui est du fait. Je serois aise pourtant que vous fissiez cet experiment dans les Tubes plus longs. Toutesfois quant à moy J'ay grande enuie de croire que cette experience reussira tousiours de mesme, et ainsi, que celle dont vous nous informez a esté deuement faite. seulement si l'Air n'est point bien tiré de l'eau au prealable, il y peut arriuer ce que vous auez marqué de l'ascente de quelque petites bullules, principalement si l'air n'est point tiré aussi bien de cette eau dans laquelle le bout d'embas du Tube est mise, comme de celle qui est dans le Tube, a laquelle l'autre peut, ce me semble, communiquer quelque petite particule de l'air qu'elle contient. Mais quelque enuie que J'aye de me laisser aller à quelque coniecture de la raison de ce phenomene sans attendre d'autres experiences, jugeant les vostres suffisantes, Je veux pourtant m'en empescher aussi bien que vous autres, iusques a ce que vous ou luy en ayiez fait d'autres. au reste vous nous auez preuenu en faisant cet experiment. nous y auions pensé il y a quelque temps et depuis la receipte de vostre lettre, nous en auons chargé<note n="#11"/> Monsieur Goddard<note n="#12"/> et Monsieur Rook<note n="#13"/>. Mais nostre Machine estant moins adiustée que la vostre on n'y a rien fait encore qui vaille. Je ne crois pas qu'il soit necessaire de vous prier de continuer à examiner cette chose au fonds, pendant que nostre Machine n'est pas en estat: mais Je vous recommanderay la repetition de cette mesme experience dans d'autres liqueurs que de l'eau: comme du laict, de l'eau de vie, l'esprit de vitriol, et autres eaux et esprits distillez, huile de Tartre, &amp; autres huiles: mesme dans du mercure: duquel s'il se peut tirer de l'air par le mesme moyen que vous le tirez de l'eau, peut estre trouuerez vous aussi de la difference dans sa descente, aussi bien que dans celle de l'eau. Mais en tout cas pendant que vous faites ces experiences, songez tousiours au moyen d'estre asseuré que le degré de l'attenuation ou extension de l'air dans le vaisseau, soit egal. Jl me vient maintenant en la pensee de vous informer d'une experience faite par Monsieur <persName key="boyl001">Boile</persName>, et d'autres, dont il ne me souuient pas vous auoir parlé auparauant. C'est que prennant un Tube de verre de la figure icy descritte dont le bout d'enbas soit seelé
<figure><graphic url="huyg003oeuv04ill21.gif"></graphic></figure>
hermetiquement, versez y au commencement du ☿, assez, pour emplir l'endroit qui est courbé, en sorte que sans comprimer l'air qui est dans le bout seelé, il n'ait plus de communication auec celuy de l'autre costé. puis en y versant du ☿ autant qu'il en demeure dans le Tube lors qu'on fait l'experiment de <persName key="torr901">Torricellius</persName>, vous y verrez monter l'air, iusqu'a la moitié du petit bout. en y versant puis apres, la mesme quantité de . lair montera à la moitié de l'espace qui resta, et ainsi de suitte s'obserue tousiours la mesme proportion a l'infini. Jl en est aussi de mesme de l'extension de l'air. deschargez de l'air, qui est enfermé dans un Tuyau, (mais demeurant dans sa constitution ordinaire) de la compression de l'air du dehors, et il s'estendra de la mesme façon. Je crois que vous comprendrez assez bien par cette courte description que cecy en veut à l'Atmosphere, mais comme que cen soit J'ay trop de besogne de reste, pour m'y arrester plus long temps. toutesfois pour suppleer a ce defaut, Je vous en enuoyeray si vous voulez la table qui contient toutes les particularitez des experiences et obseruations qu'en a fait Monsieur <persName key="boyl001">Boile</persName>.</p>
<p>Tout ce que J'ay a vous dire d'auantage sur la vostre du 3. Feuvrier est, que Monsieur Neile est bien satisfait, comme aussi tous nous autres, que Monsieur Heuelius va mettre au iour ces deux traittez<note n="#14"/>. Je m'en vay maintenant à la seconde. Mais en regardant ma monstre Je trouue qu'il est desia si tard que Je n'auray peut estre pas 5. heures pour me reposer; estant demain un iour de Nauigation en laquelle il faut accompagner Sa Maiesté, de sorte qu'il faut remettre cette tasche à une autre fois.</p>
</div>
</body>
</text>
</TEI>
