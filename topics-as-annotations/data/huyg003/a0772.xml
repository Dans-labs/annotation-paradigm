<TEI>
<teiHeader>
<meta type="id" value="0772a"/>
<meta type="date" value="1660-08-20"/>
<meta type="sender" value="hein009"/>
<meta type="recipient" value="dati010"/>
<meta type="senderloc" value="denha004"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="a0772">
<p>Jam significavi occupatas esse Elzeviriorum typographorum operas in edendis iis, quae ad Nasonem hic illic observaveram iampridem. Ea cura me mensibus duobus proximis adeo distraxit, Vir Clarissime, dum omnia editioni paro, ut tres quatuorve epistolas Tuas responso suo hactenus fraudarim. Ducebam praeterea operiendum Vossii nostri reditum, qui aliquamdiu ab hac Civitate abfuit, ut Plinios eius exaratos cum vulgatis Codicibus committerem, quod illo absente fieri non potuisse ultro intelligis. Haec dilatae scriptionis causa est. Postremis Tuis copia mihi facta est libelli cuiusdam ab Eustathio de Divinis conscripti<note n="#1"/> quo Systema Saturnium Christiani Hugenii labefactare, ac convellere conatur. Tradidi libellum ipsi Hugenio, &amp; hortatus illum sum, ut causam suam ageret, si recte agi posse iudicaret. Ab illo tempore non nisi semel a me conventus, haud fore arduam suae defensionis causam mihi asseveravit. Paucis vero diebus ante libellum Eustathii huc perlatum, quas hic vides literas<note n="#2"/>, Florentiam curandas ad Serenissimum Principem Leopoldum ab Hetruria mihi consignarat: eas Tuae fidei ac diligentiae committo. Persuasum omnino habebam, iam defunctum scriptionis officio fuisse Hugenium illo tempore, quo Systema Saturnium mea opera Florentiam missum est: Quod cum aliter se se habere ex penultimis tuis intellexissem, erroris huius amicum nostrum admonui; nec dissensit ille, aut negavit hac in parte a se peccatum fuisse. Salutem quoque illi a Te, Virisque Clarissimis Joanne Alfonso Borello, &amp; Vincentio Viviano tuli, quos ille vicissim suo nomine, ut verbis officiosissimis venerarer, me est obtestatus enixe, atque obsecravit. Proximae meae<note n="#3"/>, de Apologia<note n="#4"/> Hugeniana contra Eustathianum libellum, certius aliquid nunciabunt. Plinium<note n="#5"/> Danesii<note n="#6"/> iam seposui Tibi, una cum Annalibus Romanis<note n="#7"/> Pighii<note n="#8"/>, quod utriusque libri aliud exemplar sim nactus. In Annalibus Pighii, marmora &amp; numismata antiqua passim illustrantur, plurimumque lucis universae Historiae Romanae adfertur. Tractavit hoc argumentum<note n="#9"/> post Sigonium<note n="#10"/>, &amp; Panvinium<note n="#11"/>, nescio an rectius Viris illis duobus summis, certe luculentius ac diffusius, cum ex tribus Tomis constet ille Commentarius. Vtinam indicem librorum omnium, qui a Te desiderantur, tandem aliquando mittas! quod &amp; ipsum ego sum
facturus, simul atque post Nasonis editionem confectam plus otii nanciscar. Jam ante Tibi significavi de aliis etiam Poetis edendis me cogitare, quod sic intelligas velim, ut persuadearis ac certe credas, Nasonis semper primas apud me partes fore; quem post hanc editionem, integris commentariis illustratum sim daturus publico, praesertim si qui codices eius vetusti de novo in manus meas sint perventuri. Silii Italici, &amp; Valerii Flacci exemplaria a vetustate commendanda nullibi fere extant. Itaque &amp; recentiora magni facienda sunt, &amp; quidem eo magis, quod Valerio<note n="#12"/> praeter Carrionem<note n="#13"/>, Silio<note n="#14"/> praeter Modium<note n="#15"/> nemo manus admovit. Valerii Codices Vaticanos omnes, &amp; unum in iis antiquissimum, sed valde depravatum, Langermannus<note n="#16"/> cum vulgatis olim contulit: quorum ille copiam mihi, ut spero, non invidebit. Silii exemplaria duo excussi, alterum in charta scriptum, alterum in membrana, utrumque recentissimum, &amp; valde mendosum. Sed de Silio alias Tecum agam. Catulli, Tibulli, Propertii vetusta exemplaria etiam inventu sunt longe difficillima. Duum priorum codices nonnullos<note n="#17"/> Achilles Statius<note n="#18"/> cum Vulgatis libris contulit, opera sane laudabili: sed Propertium reliquit intactum. Atque haec causa est cur Propertianos codices diligentius conquiram, quam
Tibullianos aut Catullianos; &amp; videor unum mihi eius Poetae, inter multos, in Medicea Bibliotheca vidisse caeteris paulo vetustiorem. Subiiciam duos aut tres locos ex Scriptore illo, super quibus, per otium, Mediceos huius Poetae libros consulas; unde facile apparebit, sit ne inter eos codex aliquis praestantis notae. Idem in Valeriis Flaccis Mediceis explores velim: ex uno enim alteroque exemplari vetusto, reliqua, quae nunc in Bibliothecis occurrunt, utriusque Poetae exemplaria descripta sunt. Ego plurima solis coniecturis fretus, tam in Valerio, quam Propertio restitui, quae Tibi aliquando, ut auguror, sese probabunt. Propertii duos tresve Codices scriptos Vossius noster possidet, ego unum; quorum tamen nullus alicuius est rei. Codex, quo usus est Scaliger<note n="#19"/>, quanquam recentissimus, tamen optimae fuit notae. Et sane sunt inveterati admodum naevi in plerisque Scriptoribus. Lucretii, Arateorum Germanici; Catalectorum Virgilii codices veterrimos evolvi; qui tamen naevis essent inquinatissimi. Id ipsum in Pliniis Vossianis quoque animadverto; ut qui unum exemplar evolverit, multa evolverit, adeo inter se conveniunt: Chiffletianus<note n="#20"/> tamen Codex fuit praestantissimus. De Vrbicio quod bene sperare iubes, gaudeo; eiusque rei certiorem faciam quamprimum Illustrissimum Schelium<note n="#21"/>. Si tamen Schefferus<note n="#22"/> eius editionem<note n="#23"/> est adornaturus, nihil attinet denuo describi librum mox luci committendum. De Golio, pudet profecto: Diu est, quod Leidae non fui, ut illum promissi admonere non potuerim. Compellabo tamen per literas hominem, &amp; per amicos, ut beneficium extorqueam, si aliter sperare non possum. Vir minime est malus, etiam officiosus haud raro, sed plurimis negotiis sese immiscet, per quae ab officiis nonnunquam invitus avocatur. Si cunctari tamen perget, &amp; spem nostram frustrari, alium inveniam, qui haec Symbola Pythagorica qualiacunque describat,
&amp; in Sermonem Latinum convertat. Illustrissimum Borellium<note n="#24"/> Reipublicae Nostrae Oratorem apud Christianissimum Regem assiduus adhortor, ut Commentarium suum de nuper inventis Insulis<note n="#25"/> luci committat, idque se facturum brevi pollicetur. Habet paratas Animadversiones in Pauli Veneti<note n="#26"/> Itinerarium<note n="#27"/> quas una in publicum est daturus. Caeterum cum ex me intellexerit, extare editionem Pauli Veneti Tarvisinam<note n="#28"/> ante annos triginta aut quadraginta proximos editam, quae diversa sit ab ea, quam Rhamusio<note n="#29"/> debemus, ac longe integrior sinceriorque, cum Rhamusiana editio<note n="#30"/> ex Latino Itinerario videatur esse translata in vernaculum idioma, idque ab homine imperito rerum, Tarvisina vero genuinum sese Pauli Veneti factum esse promittat, atque asseveret; rogatum Te velim, ut si libellus ille ex Tarvisina, quam dixi, editione in manus Tuas venalis incidat, eum aut ad me, aut ad Borellium Parisios deferendum cures. Titulum eius accuratius descriptum mittam proxime. Epithalamium Nuptiis Regis Christianissimi a Te conscriptum<note n="#31"/> avide expecto. Gronovii nostri castigationes<note n="#32"/> in Senecae Tragoedias lucem hoc anno videbunt. Vossius Apologiam<note n="#33"/> parat pro LXX. interpretibus &amp; Samaritano Sanctae Scripturae Codice. Marucellianis<note n="#34"/> virtutibus
pretium
a Magno Hetruriae Duce<note n="#35"/> poni gaudeo. Notarum in Nasonem mearum iam tertia circiter pars typis est descripta. Lentius procedunt operae typographicae quam velim. Proxime specimen ad Te mittam ex Pliniis Vossianis. Alterum exemplar est recentioris notae, alterum vetustissimum; sed valde mendosum, ut video, nec praestantis fidei. De Plinio<note n="#36"/> Latii<note n="#37"/> noli esse sollicitus, nihil enim boni habet, praeter typorum elegantiam. Collegit Salmasii omnes in Plinium coniecturas ex Solinianis Exercitationibus<note n="#38"/>: nihil praeter hoc unum praestitit. Sed extat Parmensis<note n="#39"/> nisi fallor, editio, sub inventam primo Artem typographicam procusa, quam valde laudat Vossius, &amp; possidet. Epistolam hanc hesterno die accepi Monasterio, a Bernardo Rottendorphio<note n="#40"/> patre Eustachii, quam Romam mitti ad filium vellet, cum ipsa Monasteriensis Civitas obsidione nunc cingatur. Non potui hoc officium viro optimo negare: quare velim tuto perferri cures. Vale. Plura brevi.</p>
<div type="closer">
<p>Dabam <placeName key="denha004">Hagae Comit.</placeName> <date>XX. Augusti MDCLX</date>.</p>
</div>
</div>
</body>
</text>
</TEI>
