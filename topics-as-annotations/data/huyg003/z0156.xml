<TEI>
<teiHeader>
<meta type="id" value="0156"/>
<meta type="date" value="1653-04-20"/>
<meta type="sender" value="lips006"/>
<meta type="recipient" value="huyg003"/>
<meta type="senderloc" value="leide001"/>
<meta type="recipientloc" value="denha004"/>
<meta type="language" value="la"/>
</teiHeader>
<text>
<body>
<div type="letter" id="z0156">
<div type="opener">
<p>Χ<hi rend="i">αίρειν</hi>.</p>
<p>Vir Clarissime Nobilissime, Favitor et Amice plurime honorande.</p>
</div>
<p>Accepi literas Tuae Nobilitatis amoris et affectus sinceri plenissimas, quibus mihi ianuam reseratam videns ad illam, quam dudum exoptavi, amicitiam tuam, nolui committere, ut mea diutius desiderares officia, ideoque ante octiduum Hagam Comitis excurri, eadem tibi oblaturus; sed, quae fuit mea infelicitas, acerbo valetudinis nuncio me ablactâsti. Dolui profecto intimè non tàm meam conditionem, quae me sereno tuo vultu, et dulcissimâ conversatione privabat, quàm illam sortem, quae te dirissimis febrilibus cruciatibus addixerat. Causam morbi apud animum reputanti sese protinus offerebat nimia illa diligentia, qua inflammatus conficere uoluisti Refractionis meletemata dudum â te concinnata, mihique ex unico specimine, cuius copia per Clarissimum Dominum <persName key="scho197">Schotenium</persName> mihi facta est, vehementer probata. Equidem non diffiteor extollendos esse istos Tuae Nobilitatis liberales conatus, quibus continuo Rempublicam literariam sibi devincire studes, cuius oculos in te defixos esse non ignoras, esse autem cum discrimine salutis famae pericula tentanda non approbo, sed potius valetudinis habendam esse rationem suadeo, ut diutius de Orbe literario benemereri queas, ideoque tibi, Vir Nobilissime, moderata commendo, quorum durationem constantiorem esse Tua tibi Sapientia dictitat. Quapropter si me ames, quaeso Te, Vir Nobilissime, permittas meis precibus pondus inesse, tuisque musis honesta Chalcedonia concede. Romam perhibent non esse uno anno conditam: nec Praeclarum et Excellentem Hügenium pigebit 2<hi rend="sup">bus</hi> annis <hi rend="i">Φιλομύσων</hi> trophaea colligere, quae per ingenii felicitatem citius (attamen cum salutis discrimine) ad se transferre posset. Noli igitur capiti tuo vim inferre, noli elegantioribus Viris, tuarumque Virtutum cultoribus, (quos inter me quidem minimum, affectu tamen nulli secundum audacter censebis) ocellum suum atque commune
delitium eripere. Etenim de me velim ita statuas, me ita esse erga te animatum, ut si tu floreas, ego simul vigeam, si quid Tibi adversi accidat, me quoque pene exanimatum iri scias. Faxo ut quamprimum intelligam, mea hortamina aliquid momenti apud Te habuisse. Et quoniam non multum ab invicem sumus remoti, quaeso, ubi per vires licuerit, me verbo uno atque altero ad te Hagam Comitis evoca, ut in Tuo vultu et sermonibus me oblectem, ac tecum amicitiae dextras iungam, antequam
abhinc Ratisbonam ad imperii Comitia<note n="#2"/> et Romani Imperatoris jnaugurationem<note n="#3"/> concedam, quod tribus abhinc septimanis elapsis facere constitui. Optassem quidem, ut iam ante et posthac saepius tibi licuisset adesse, sed quoniam praesens instituti ratio illud non permisit, differendum erit in aliud tempus, et si corpore forsan rarò Tibi adesse liceret, efficiam tamen, ut mente tibi et corde continuo praesens sim, Tuique memoriam gratissima recordatione subinde recolam, quotiescunque vel solus egero, vel cum Viris honoratioribus vixero. Causam mei abitus potissimam esse Nobilissimum Dominum <persName>Cassium</persName><note n="#4"/> non dissimulo, qui mihi nuper Ratisbonam <seg org="signisicavit" resp="#AD" type="corr">significavit</seg> adventum suum, et iussu Celsissimi Holsatii Principis<note n="#5"/> commorationem ibidem aliquamdiu futuram: Cum quo mihi de rebus nonnullis ad me spectantibus conferre lubido est, priusquam ad alias gentes transeam, et ulteriores peregrinationes suscipiam. Labores meos exiguos Tibi quoque non improbatos frugi fuisse cottidie intelligo, deumque ut sua gratia futuros fecundet, oro. Libros ex Elzeviriana auctione duos transmitto: Bullialdi<note n="#6"/> Astronomiam philolaicam<note n="#7"/>, et Tychonis Astronomiam Mechanicam. Priorem quidem 6 florenis, 13 stüferis redemi,
eâ tamen conditione, ut â tua Nobilitate recipiat librum hunc, eique pretium restituat, nisi proxime suppleverit defectum litterarum D.E. et R partis prioris tabularum philolaicarum, Quod in se facturum recepit. Tychonis Astronomiam mechanicam 4 florenis redempta est, nihilque in ea deficit. Plinius in 12<note n="#8"/> (quae erat optima editio) non est venditus, licet in Catalogo fuerit adnotatus. Religio Medici<note n="#9"/> non arridebat, quia nudus ibi textus erat. Significo autem Tuae Nobilitati, esse hunc libellum in forma 8<hi rend="sup">vi</hi> ante semestre editum Argentorati<note n="#10"/>, adiectis commentariis elegantissimis, Authore quodam Anonymo (quem tamen comperi esse Serenissimi Holsatiae Principis Frederici Junioris, Argentorati impresentiarum degentis, moderatorem dominum <persName>Molcken</persName><note n="#11"/> Nobilem Megapolitanam). Cavallerii Exercitationes et Camilli Gloriosi<note n="#12"/> decas 2<hi rend="sup">da</hi> et 3<hi rend="sup">tia</hi><note n="#13"/> me absente fuerunt neglecta, cum tum temporis peregrè abfuerim. Inaudivi tamen, eorum copiam licere impetrare â domino <persName>Blaeu</persName> Amstelodamensi. Pluribus hac vice tecum agere otium non est. Ego interim Tuam Nobilitatem cum Illustrissimo domino Parenti, Nobilissimis Fratribus et Sorore lectissima salvere, longumque valere iubeo.</p>
<div type="closer">
<p>Tuae Nobilitatis cultor perpetuus, <persName key="lips006">Daniel Lipstorpius</persName>.</p>
<p>Dabam <placeName key="leide001">Lugduni Batavorum</placeName> <date>X Aprilis CIƆIƆCLIII</date>.</p>
</div>
<p>Salve plurimum à communi nostro domino <persName key="scho197">Fr. Schotenio</persName>.</p>
</div>
<div type="para">
<p>Viro Nobili, et Clarissimo. Domino <persName key="huyg003">Christiano Hügenio</persName>, Geometrae et Philosopho excellenti, Domino et Amico meo plurime colendo.
<lb/>af te geven tot den heuse des Heeren <persName key="huyg001">Constantyn Huigens</persName>, Juncker von Sülichem.
<lb/>In S'graven-haag.</p>
</div>
</body>
</text>
</TEI>
