<TEI>
<teiHeader>
<meta type="id" value="2005"/>
<meta type="date" value="1675-02-08"/>
<meta type="sender" value="brio004"/>
<meta type="recipient" value="huyg003"/>
<meta type="senderloc" value="meung901"/>
<meta type="recipientloc" value="parij001"/>
<meta type="language" value="fr"/>
</teiHeader>
<text>
<body>
<div type="letter" id="z2005">
<div type="opener">
<p>Monsieur</p>
</div>
<p>Jay tousjours differé a oser prendre la liberté de vous escrire pour vous remercier premierement du present que vous m'aués liberalement fait de vostre liure<note n="#1"/> dont Je uous demeure infiniment obligé, Il y a plus de six mois que Je deurois l'auoir fait mais Je n'ay osé prendre cette liberté crainte de uous importuner et vous distraire de vos nobles occupations, neantmoins mon deuoir m'y oblige amoins de passer pour ingrat et mesconnoissant dun si grand bien-fait, Excusés moy donc Monsieur sil vous plaist de cette faute que le respect m'a fait commettre, n'ayant pas manqué de volonté de m'en acquiter plus tost, pour vous faire en mesme temps vne petite deduction des entreprises que Jay faites vo[us] supliant de l'agreer et d'auoir la bonté de mesclaircir sur quelque difficultés occurentes dans la construction de mon horloge que Je desire parfaire sur le modele de vos principes pour la justesse du pendule auec son cycloide.</p>
<p>Je desire cet horloge de seruice po[ur] un timbre vn peu fort ainsy la premiere rouë est denuiron six pouces ½ de diametre de 72. 1. tour la seconde a proportion de 5. po[uces] ½ de 64. pignon 8 - fait 9 tours la 3<hi rend="sup">e</hi>. de rencontre de 3. po[uces] ½ de 25. pignon 8. - fait 72 tours ce nombre bat les secondes estant de 3600. batemens<note n="#2"/>, le tout de cuiure toutes mes rouës sont taillées, et la cage faite aussy de cuiure que Jay fait faire auparauant par vn menuissier po[ur] lordonnance des piliers et montants et lay assemblée auec 8 bonnes ecrouës qui porteront leurs vases dessus et culs de lampes dessous haute de 10 a 11 po[uces] large de 10: et longue de 13. il ny a plus qu'a enarbrer les rouës et bien ajuster le pendule mais comme cette piece est grosse et bien materielle J'ose vo[us] consulter vn peu accause que Je ne uois point que uous determiniés de mesures pour la longueur de la fourchete a proportion de la longueur de pendule, cest ou Je uois de la difficulté po[ur] moy a cause que cet horloge asses materiel demandera bien plus de poids que le vostre et requerera peutestre le pendule plus ou moins long...po[ur] le cycloide Je tascheray den aprocher et ce qui membarasse un peu cest que je uois en la page 11<hi rend="sup">e</hi>. de vostre liure que le cycloide est plus ouuert que celluy en la page 13. quoyque le diametre de loperation de celuy cy soit plus grand que le diametre de lautre en la susdite page 11<hi rend="sup">e</hi>. Je me suis exercè sur vn horloge commun de cuiure qui auoit reueil que Jay
aporté de Paris...1. Jauois fait et adjousté vne rouë au mouuement accause du peu de nombre et refait vne rouë de rencontre qui tournoit de lautre sens par laddition de cette 4<hi rend="sup">e</hi> rouë neantmoins quoyque le pendule neust que six pouces de long lheure duroit vne heure et demye, ensuite il a fallu reuenir aux mesmes rouës auec le pendule de 3. pieds ½ et comme Jauois mis vne fourchete a larbre des palettes qui estoit uertical comme a son balancier premier, il faloit plus de 30 ℔ de poids ainsy Jay osté cette premiere fourchette et mis ledit arbre horisontal auquel est la fourchette du pendule, et va bien mieux et auec 17 ℔ mais comme cest encore beaucoup de poids po[ur] vn petit horloge Je crois selon vostre meilleur auis que la fourchette est trop courte nestant que de 4. ou 5. po[uces]. Et que plus la fourchette est longue lhorloge peine moins a mener son pendule et par consequent avec moins de poids...de plus Je me suis seruy de l'occasion du reueil pour y mettre vn mouuement de minuttes ayant adjoutté une rouë dans l'arbre de la rouë horaire auec vne superieure toutes deux de nombre esgal et laiguille des minutes est celle dont on se seruoit au parauant pour le reueil, la sonnerie battoit a ressort en dedans du timbre. Jay fait une autre detente qui jouë auec vn fil de fer et le timbre audehors a lair...Jy ay encore adjoutté des apeaux par le moyen dun viel horloge de fer que Jauois cy deuant, et ay triplé la rouë de la sonnerie a cause des 3. petits timbres qui sonnent a la demye et a lheure, et comme cette sonnerie est a lordinaire a 8 cheuilles il y a 3. coups pour la demye la sol fa) et alheure il y a 5 coups la sol fa sol la.) re pour le timbre de la sonnerie) qui fait vne quinte daccord auec le dernier coup des appeaux quand lheure sonne, y ayant mis 2. cheuilles a la roue horaire. Ainsy de cet horloge commun
auec son balancier ancien Jen ay fait vn horloge asses joly auec pendule, minuttes et appeaux, le cadran en est de 3 pieds de diamettre bien peint auec minutes et fait face a mon logis dans mon jardin leffect en est asses agreable le tout de ma main et auec vn petit horloge denuiron 4. a 5. pouces en quarré, Je me suis ainsy diuerty et fait experience auant dacheuer mon autre de consequence...Il me reste encore a poser mon cadran aux vents quil y a plus de 2 ans qui est fait, il faut que Jaye la peine de le repeindre, il sest gasté a la poudre, Jen ay entrepris le mouuement moy mesme sans auoir neu le vostre que de loin Je lay conceu ainsy...a la verge de la girouette qui va au centre du cadran sur vn piuot Jy ay mis vn pignon a lanterne, et a larbre de laiguille vne roue de champ comme la roue H de vostre horloge de mesme nombre que le susdit pignon. Je me persuade que cella doit reussir neantmoins Je crois que 2. molettes ou Rosettes comme on se sert pour renuoys seroient plus doux et agiroient plus aisement que ces 2. rouës...Si jay asses de bon-heur d'auoir un petit mot de responce de vostre bonté Je lattendray auant de le poser, ces 2 rouës me seruiront a autre chose quelque Jour.</p>
<p>Comme Je me diuertis aussy aux cadrans solaires verticaux reguliers et declinans Je uo[us] suplie de me conseiller si Je seray asses asseuré dune boussolle de Dieppe quun de mes amys promet de me faire faire par le meilleur ouvrier dudit
Dieppe Je ne my fie gueres car tous ceux que Jay faits depuis 2 ans ça esté sans aucun ayde de la boussolle, mais seulement par le meridien trouué auec vn style droit au milieu de plusieurs circonferences, cest bien le plus seur mais quelques fois le soleil no[us] trompe car il le faut voir 3. fois. deuant midy, apres midy et au moment de midy le lendemain po[ur] le prendre sur le cadran. Jy ay esté quelque fois 7 ou8 fois po[ur] vn cadran cela est ennuieux ainsy vne bonne boussolle expedieroit bien, et mesme elle peut seruir a beaucoup dautres operations necessaires: ces cadrans de Diepe sont asses propres mais bien faux a moins quils ne soient faits a plaisir et par vn homme bien versé car Je ne souhaitterois qu'une veritable aiguille aimantée...J'abuse monsieur de vostre patience Je uous en demande tres humblement excuse, et de me pardonner si Jay esté si long-temps a vo[us] remercier du present que me sistes il y a vn an, moy qui vous estois entierement inconnu et qui ne meritois nullement cette liberalite, Je me suis exercé comme vous uoyes mais bien ennuyé dans cette petite ville ou Je nay personne po[ur] conferer et me diuertir, les grandes villes sont bien vn autre sejour, si Jay asses de bon-heur dauoir vn petit mot de responce et de vostre bon Conseil cella [me]<note n="#3"/> remettra et m'aydera beaucoup dans l'esloignement ou Je suis de vostre chere personne et abandonné de bons auis. Si vous aues cette bonté uo[us] ferés sil uo[us] plaist rendre vostre lettre a Monsieur De Gedoin gouuerneur de monsieur le Duc de Vermandois<note n="#4"/> ches monsieur Colbert auprés de vous qui me la fera addresser, Jay lhonneur destre conu de luy et de visiter quelque fois vn petit chatteau fort propre quil a en ces quartiers; Jespere Dieu-aydant auoir lhonneur de vous saluer apres ces Pasques et vous tesmoigner de bouche et de viue uoix que Je suis auec respect et de tout mon coeur.</p>
<div type="closer">
<p>Monsieur
<lb/>Vostre tres humble et tres obeissant Seruiteur <persName key="brio004">De Briou</persName>, chanoine de Meun sur loire.</p>
<p>A Meun ce 8<hi rend="sup">e</hi> feurier 1675.</p>
</div>
<p>Excusés moy sil vo[us] plaist de ce long entretien Je ne croyois pas vo[us]
estre si ennuyeux et mestendre tant que Jay fait les disciples ont tousjours des difficultés a deuelopper.</p>
</div>
<div type="para">
<p>A Monsieur
<lb/>Monsieur <persName key="huyg003">Hugens</persName> Professeur et Directeur ès mathematiques demeurant a la bibliotheque du Roy pres m<hi rend="sup">r</hi>. Colbert A Paris.</p>
</div>
</body>
</text>
</TEI>
