<TEI>
<teiHeader>
<meta type="id" value="1439"/>
<meta type="date" value="1665-08-07"/>
<meta type="sender" value="peti033"/>
<meta type="recipient" value="huyg003"/>
<meta type="senderloc" value="parij001"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z1439">
<div type="opener">
<p>A <placeName key="parij001">Paris</placeName> le 7 Aoust 1665.</p>
</div>
<p>Enfin apres auoir attendu longtemps l'jmpression d'un petit Ouurage<note n="#1"/> elle est paracheuee, jamais jmprimeur n'a tant fait enrager son autheur que le Mien<note n="#2"/>, la Desbauche, la Menterie, la Paresse, la Tromperie, le changement douurages &amp; tout ce que ces sortes de gents sont capables de faire chacun en son particulier le Mien tout seul me la fait &amp; par consequant a retardé la publication de Mon liure, le seul auantage que cela a produit, car jl ny a point de Mal dont on ne tire quelque bien, cest que jay eu le loisir de voir le liure<note n="#3"/> de Monsieur Heuelius ou Jay Remarqué comme Jl sestoit trompé en ses obseruations sur la fin de la comete &amp; comme il lauoit faitte passer par des lieux bien differents de ceux quelle a passé comme vous le verrez par les obseruations de Monsieur Auzout<note n="#4"/> conformes a celles que Ma enuoyé Monsieur de la Voye<note n="#5"/> de Rouen &amp; a celles d Jtalie<note n="#6"/>, vous y verrez aussi lopinion de Monsieur des Cartes examinée au sujet dvn petit liure<note n="#7"/>
qui auoit couru, mais jl a esté bien plus mal traitté dans les disputes publiques aux Jesuistes a cause que ce mesme autheur auoit fort refuté lopinion du Pere Darouys<note n="#8"/> &amp; comme vous scauez que ces Messieurs ne pardonnent rien, Ils ont voulu prendre leur reuenche en deffendant mesme leur mauuaise opinion des Cometes par l'amas de plusieurs estoilles. Quand Monsieur Auzout vous enuoya<note n="#9"/> separement sa lettre, que jay fait jmprimer Je croyois vous enuoyer trois jours apres tout mon liure auec la figure de la teste du Belier mais le libraire ayant fait encores vn autre jncident sur le payement des deux planches de tailles douces quil ma fallu payer pour euiter toutes contestations, Je nay sceu auoir des Exemplaires plustot qu' a present &amp; Je sais relier celuy du Roy pour le luy presenter la semaine prochaine. Cependant Je vous enuoye le vostre et vous adresse celuy de Monsieur Vossius &amp; celuy de Monsieur Heuelius, vous supplyant de les leur faire tenir. Je lay ainsi escrit a Monsieur Heuelius<note n="#10"/> par la voye de Monsieur Bouillaud. mais pour le liure Jl ma dit quil ny en auoit point de Meilleure &amp; de plus seure que la vostre. Jespere aussi qu'estant plus proche voisin de Monsieur Vossius vous luy pourrez facilement faire tenir son paquet, ou bien si Je trouue plus de Connoissance [?] de luy adresser le tout par la Voye de Monsieur Fremont banquier Je le feray &amp; Je m'asseure quil prendra la mesme peyne en suitte de vous adresser ce qui sera pour vous. Si vous en auez affaire pour quelque autre de vos Amys ou que Monsieur vostre Pere en desire en Cas quil soit de Retour au Moindre Mandement Je vous en enuoyeray ce que vous desirerez. Je croy quil est encores en son Voyage d'Orange &amp; quil ne se rendra en Hollande que vers lAutomne. Je luy souhaitte &amp; a toute vostre famille toutes sortes de graces &amp; de benedictions. La Mienne est en assez bonne sante dieu Mercy. neantmoins Je croy que nous jrons encores aux eaux de Bourbon vers la my Septembre, ma fille<note n="#11"/> ayant tousjours son enrouëment &amp; quelques petites jncommoditez dont Je voudrois quelle fut aussi bien purgee que de ses fantaisies de Religion<note n="#12"/> qui luy durent tousjours. la Mere &amp; la fille se recommendent jnfiniment a vous &amp; a Monsieur vostre frere<note n="#13"/>. Et tous ensemble nous vous asseurons quil ny a point de famille que nous honorions plus que la vostre &amp; a qui nous soyons plus acquis. Je suis</p>
<div type="closer">
<p>Monsieur
<lb/>Vostre treshumble &amp; tresobeissant seruiteur <persName key="peti033">P. Petit</persName>.</p>
</div>
</div>
<div type="para">
<p>Monsieur <persName key="huyg003">Huijgens</persName>.</p>
</div>
</body>
</text>
</TEI>
