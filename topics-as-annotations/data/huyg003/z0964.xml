<TEI>
<teiHeader>
<meta type="id" value="0964"/>
<meta type="date" value="1662-02-03"/>
<meta type="sender" value="mora019"/>
<meta type="recipient" value="huyg003"/>
<meta type="senderloc" value="londe002"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z0964">
<div type="opener">
<p>A <placeName key="white901">Whitehall</placeName> ce 24 Janvier 1662.</p>
<p>Monsieur</p>
</div>
<p>De peur que vous n'attribuiez le retardement de ma responce a la vostre du 30. Decembre a ma negligence, ou autre cause reprochable, Je ne la veux plus diferer, quoy qu'a la verité toutes les choses que Je faisois estat de vous enuoyer par cet ordinaire ne soyent point encore prestes. Je deuois vous renuoyer maintenant les lettres que Monsieur Frenicle vous a escrites<note n="#1"/> mais nostre Amanuensis a tant eu d'affaires sur les bras depuis qu'il a eu ordre de les copier qu'il ne l'a pas sceu faire. Mais Je suis d'aduis que vous n'en serez pas fasché, parceque la semaine qui vien J'ay intention de vous les enuoyer la semaine prochaine, accompagnees de quelques autres que Frenicle a escrit a Monsieur Digby<note n="#2"/>. dont Je ne veux rien
dire que vous ne les voyiez. Cependant Je vous enuoye icy une demonstration<note n="#3"/>, qui vous confirmera ce que Je vous ay desia dit de l'impatience qui nous agite, en attendant la publication des Traitez que vous nous auez fait esperer. Monsieur le Mylord Bronker s'y est engagé quasi sans y penser, en cherchant la Mesure Vniuerselle dont ma derniere<note n="#4"/> a fait mention. Jl vous en enuoye la premiere Copie. Mais J'ay aussi en charge de vous communiquer de sa part ce que d'abord il a trouué pour la Mesure Vniverselle, et une autre conclusion dont un passage de vostre precedente a este cause. Jl n'a pas voulu diferer son experiment touchant la mesure Vniverselle assez long temps pour auoir une balle faite d'argent fin. Mais on a fait faire une du l'Argent au tiltre de la monnoye d'icy, iugeant que l'experiment n'en seroit guere moins aisé que comme sil largent estoit pur. Le moyen donc qu'il propose pour auoir cette mesure Vniverselle est. De prendre une Balle d'Argent au tiltre de la monnoye d'Angleterre, (c'est a dire, dont une liure de 12. Onces a 11. onces et deux deniers d'argent fin, et 18. deniers de Cuiure) dont le Diametre est a la longuer du fil par lequel il est suspendu comme, un à 54<note n="#5"/> a mesurer du centre de la balle, chaque excursion ou vibration sera faite dans l'espace d'une seconde, (selon son Horologe a pendule) et cette longueur là peut estre le fondement Vniversel pour toutes sortes de mesures. On l'a prié de faire faire une Balle d'Argent pur, et d'adiuster sa mesure la dessus. Ce qu'il nous a promis pour Mercredy prochain. L'autre Axiome qu'il a
estably est touchant la velocité de la descente des corps de differente matiere. Vous auez dit dans vostre lettre precedente<note n="#6"/> qu'on peut assigner la grandeur d'une balle de liege dont la descente sera aussi viste que d'une balle de plomb donne. Et il trouue qu'il faut que le diametre de l'une soit à celuy de l'autre comme leur pesanteurs. Mais veritablement nous sommes bien plaisans luy et moy tous deux; parce que ny l'un ny l'autre s'est souuenu de ce que vous auiez dit. Car ayant icy releu vostre lettre, Je trouue que vous y dites la mesme chose mais en des mots un peu differents. il vous sera donc permis d'en rire comme Je viens de faire. Toutesfois il y a agi en bonne foy: ne se souuenant point que vous auiez si nettement determiné la chose.</p>
<p>Je m'en vay maintenant voir ce que J'ay a vous dire sur les Articles de vostre derniere.</p>
<p>Je suis fort aise que vostre Machine Pneumatique est acheuee. nous courrons risque d'estre derechef saisis de quelques accez de impatience si vous diferez longtemps a nous communiquer les experiments que vous y faites. Monsieur <persName key="boyl001">Boile</persName> est aussi apres a en faire des nouueaux dans sa nouuelle Machine dont il vous fera part aussi tost qu'ils seront prests. il m'a chargé de vous dire que son Cylindre est placé
dans de l'eau, et qu'il fait merueilleusement bien. seulement l'eau barbouïlle quelquefois le lieu ou les experiments se font. Je me remets a la semaine qui vient pour ce qui touche les Hypotheses de Monsieur Wren et de Monsieur Frenicle<note n="#7"/>. Mais il faut cependant que Je vous auouë n'auoir pas iusqu'icy auoir eu le loisir de lire ce qu'escrit le dernier. Je suis rauy de l'esperance que vous nous donnez que vous obseruerez soigneusement les phases de ♄. ces deux annees suiuantes. Nous tascherons aussi si vous le trouuez bon, d'y engager quelques uns des nostres. Ne doubtant nullement que vos hypotheses n'en soyent confirmees. Vostre opinion du Chymiste sceptique est celle mesme de tous ceux qui en sçauent iuger. Monsieur Neile est fort satisfait de ce que vous auez fait pour la publication du Traitté<note n="#8"/> de Monsieur Horoxe.</p>
<p>Ce que vous dites de l'excursion des Vibrations du pendule pour trouuer la mesure Vniuerselle est approuué par Monsieur Mylord Brunker qui n'y assigne que 4. ou 5. degrez au plus. Nous auons desia donné en charge a 4. ou 5. personnes d'en faire separement des espreuues, pour voir comment la chose reüssira. pour ce qui est de l'egalité du mouuement des boules de diferentes matieres et grandeurs Nous auons veu que prennant 2. balles de plomb de differente grandeur, la petite estant pendu a un fil plus long que la grande estant eleuees a pareille hauteur, tandis que les excursions estoyent larges leur vistesse estoit egalle, mais sur la fin, les excursions deuenant petites la plus longue alloit plus viste que l'autre. Je n'ay pas assez de temps pour m'estendre sur cecy mais une autre fois vous pourrez auoir le reste sil est necessaire c'est a dire si vous le desirez. Les Experiences que nous auons faites de vostre ligne<note n="#9"/> nous ont reussi a merveilles de sorte que tout le monde en est bien satisfait. neantmoins quant a l'exactitude precise du mouuement du pendule de l'Horologe Je serois aise de sçauoir si vous pouuez obseruer qu'il soit tousiours si egal que les changements qui arriuent dans la constitution de l'air n'y apportent nul desordre. Je suis cependant bien satisfait des espreuues que vous auez faites de son exactitude, à l'égard du Soleil. Si vous auez la commodité de me faire tenir une Copie de la table que vous auez calculee pour la diference des iours, Monsieur Mylord Brunker est apres a m'en dresser une, mais J'attends la vostre plus tost puisqu'elle est desia faite. mais Je ne veux point pourtant epargner sa peine. Je trouue cette addition d'un petit morceau de plomb a vostre pendule for iolie et commode. cecy me donne lieu de vous dire que l'Horologe que J'ay eu d'Hollande n'est point encore assez bien adiustee. Je ne scay
si Je le doibs attribuer a la figure de la piece de cuiure qui doibt regler et egalizer les excursions, que Je trouve n'estre point faite selon vos reigles comme n'estant point une portion de Cycloide. Mais nous auons donné ordre a un excellent ouurier qui est icy pour nous faire quelques horologes auquels toutes choses seront curieusement faites.</p>
<p>Monsieur Mylord Brunker et moy auons courru toutes les boutiques du Cemetiere St. Paul cherchant cette copie de vostre Systeme de ♄ que nous auions tous deux veüe, mais n'en auons point eu de nouuelles. Si Je trouue que quelqu'un vueille entreprendre de le reimprimer Je vous en aduertiray. Monsieur <persName key="boyl001">Boile</persName> trouue tout ce que vous auez fait pour ladiustement de vostre Machine extremement bon. seulement il craint que le Robinet estant une fois usé, vous ne trouuiez ce cuir dont il est reuestu incommode. Vostre Ciment me semble plus commode que le sien de beaucoup. Monsieur <persName key="boyl001">Boile</persName> a veu Deusingius<note n="#10"/> et en fait les mesmes Eloges que vous. ce qui suffit pour m'oster l'enuie de vous donner la peine de me lenuoyer. ayant maintenant expedié tout ce que J'auois a vous dire a present des choses contenues dans la vostre Je vous entretiendrois encores quelques moments fort volontiers de quelque petites choses que nous faisons mais a cause que quelques persones viennent dentrer dans ma chambre qui ont une affaire de consequence a depescher il faut les remettre a une autre fois: ainsi, cette fois icy, Je finiray auec quelque regrait de n'auoir pas assez de temps pour vous lasser tout a fait et puis acheuer sans apologie. Mais me voilà arraché en me disant</p>
<div type="closer">
<p>Monsieur
<lb/>Vostre treshumble et tresaffectionné seruiteur <persName key="mora019">R. Moray</persName>.</p>
</div>
</div>
</body>
</text>
</TEI>
