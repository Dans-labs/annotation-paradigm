<TEI>
<teiHeader>
<meta type="id" value="0859"/>
<meta type="date" value="1648-01-29"/>
<meta type="sender" value="?"/>
<meta type="recipient" value="thev001"/>
<meta type="senderloc" value="?"/>
<meta type="recipientloc" value="?"/>
<meta type="language" value="fr"/>
<meta type="link" value="0858"/>
</teiHeader>
<text>
<body>
<div type="letter" id="z0859">
<p>Extraict d'vne lettre de Varsovie du 29 Januier 1648.</p>
<p>Nous auons icy vn Monsieur Mathematicien nomme <persName>Buratin</persName><note n="#1"/> qui a faict voir au Roy de Pologne<note n="#2"/> le dessein et le modelle en petit d'vne Machine pour esleuer et faire qu'vn homme puisse voler, Je vous enuoye le dessein<note n="#3"/> quil ma donne, et pour ce qui est du modelle je vous diray que celuy quil a presenté au Roy auoit 4 ou 5 pieds de longueur auec la queüe, lequel modelle par le moyen d'vne corde quil fait sortir sous la queüe senleue en lair, la corde faisant mouuoir les ressorts et les roües qui sont dedans. Et ce modelle enleue vn chat qu'on met dedans et sentretient en lair tout aussi longtemps que par le moyen de la corde on fait mouuoir les roües, et pour cela il faut estre autant esleué que la Machine. on cognoit euidemment que si le chat auoit le jugement de trauailler (car ses forces sufsisent) il pourroit s'enleuer en lair. Jl propose donc d'en faire vn capable de soustenir et de porter vn homme pour esprouuer s'il produiroit l'effect qu'on en desire et qu'il ne veut pas promettre, par ce dit il qu'on ne peut pas multiplier les forces et le mouuement tout ensemble dans la proportion qu'il faudroit. Mais voyant l'effect que produit son modelle jl ne se peut pas destromper de la grande Machine qu'il ne l'aye faicte; Jl demande huict mois de temps pour l'acheuer, Jl en fait les roües vne partie de bois, d'autres de
Coste de Balene, tous les battans des aislon de Balene, Jl y a quatre aisles qui ne seruent que pour soustenir, deux autres seruent pour soustenir et pour aduancer, et les deux de la teste pour auancer, ses aisles en sesleuant se serrent et se font estroittes et en sabaissant s'eslargissent. Le Chapiteau qui est dessus le Dragon en laschant vn ressort s'estend fort large et est ainsi fait afin que si en lair les aisles se rompoient il soustiendroit la Machine par la resistance de l'air qu'elle ne tomberoit que fort doucement, La queüe se tourne en tout sens pour seruir comme gouuernail et quand jl tomberoit dans l'eau jl seruiroit de batteau. Jl croit quil me pouuroit<note n="#4"/> pour cheminer a vent contraire. en fin il n'en parle point en Charlatan et tesmoigne sçauoir fort bien la Mechanique.</p>
</div>
</body>
</text>
</TEI>
