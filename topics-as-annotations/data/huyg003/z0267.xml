<TEI>
<teiHeader>
<meta type="id" value="0267"/>
<meta type="date" value="1656-03-08"/>
<meta type="sender" value="huyg003"/>
<meta type="recipient" value="heve011"/>
<meta type="senderloc" value="?"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="z0267">
<div type="opener">
<p><date>8 Mart. 1656</date>.</p>
<p>Clarissimo, Eruditissimoque Viro Domino <persName key="heve011">J. Hevelio</persName> <persName key="huyg003">Chr. Hugenius</persName> S.D.</p>
</div>
<p>Tam bene de re Astronomiae omnibusque qui coelum contemplantur, meritus es Vir Clarissime, ut si quis in his novi quid adinvenerit id tibi ante omnes significare merito teneatur. Itaque quàm primum de divulganda hac nostra circa Saturnum observatione<note n="#1"/> constitui. continuo tu occuristi cui copia ejus facienda esset. Cumque nunc Frater meus<note n="#2"/> ad vos iter adornet, comes enim proficiscitur legatis<note n="#3"/> Reipublicae nostrae ad Suecorum Regem<note n="#4"/> qui vestram simul urbem invisent, placuit uti hac opportunitate exemplariaque ipse pagellae istius ad te perferenda tradere. Optarem equidem ut mathematum minus rudis esset, cui tecum hoc est cum viro experientissimo congredi continget. multa enim de te tuisque pulcherrimis observationibus et inventis mihi reserre posset, quae nunc etiamsi ab humanitate tua ut videat impetret, non bene intelligentem praeterlabentur. Verum quibus percipiendis ille minus idoneus videbitur ea oro ut epistolae committere velis et in primis si quid de Saturno novi tibi animadvertere contigit. Dubio procul observationes ab anno 45, usque in praesens continuasti, quae non omnes eâdem facie illum tibi retulere. Si vero ijs varietatibus conspectum cognoscerem quae ex hypothesi mea consequuntur, plurimum ea convenientia gauderem. Mihi anno demum praecedente telescopiorum ars innotuit, neque proprias observationes antiquiores habeo. Quamobrem si praeteriti temporis aliquas tua fide diligentiaque descriptas conspicere detur nihil mihi queat accidere gratius. Vale vir Eximie hominisque tibi ignoti libertati festinationique ignosce.</p>
</div>
</body>
</text>
</TEI>
