<TEI>
<teiHeader>
<meta type="id" value="1093"/>
<meta resp="HI" type="date" value="1663-01-19"/>
<meta type="sender" value="mora019"/>
<meta type="recipient" value="huyg003"/>
<meta type="senderloc" value="londe002"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z1093">
<div type="opener">
<p>A <placeName key="white901">Whitehall</placeName> ce 9 Decembre<note n="#1"/> 1663.</p>
<p>Monsieur</p>
</div>
<p>Vos deux dernieres dont l'une estoit du 1<note n="#2"/> l'autre du 20. Decembre<note n="#3"/> m'ont a la verité fourni assez de suiet pour une longue lettre mais, n'y trouuant rien qui m'engageast a faire une responce subite, J'ay d'autant plus aisement cedé aux accidents qui m'ont plusieurs fois detourné de l'intention que J'ay eu de vous escrire tous les ordinaires qui se sont passez depuis que Je les ay receuës. J'aurois pourtant surmonté quelques uns des empeschemens qui se sont rencontrez si, d'autre part, Je n'auois pas esté obligé de diferer ma responce touchant quelque particularitez, jusqu'a ce qu'il fust en mon pouuoir de vous donner les eclaircissemens que J'y croyois necessaires. Je m'en vay donc a present respondre par ordre a tous les points de vos deux lettres. Je n'ay garde de vous reprocher vostre silence, sçachant bien que cela ne vous arriue iamais sans que vous ayiez des excuses legitimes. pendant que vous estiez absent de la Haye, Je manday a Monsieur Bruce les raisons pourquoy Monsieur le My lord Brouncker et moy n'auons pas fait le voyage que nous nous estions proposé<note n="#4"/>. Et maintenant, Je vous asseure que nous auons encore la mesme intention pour l'esté qui vient: Et que l'un des plus grands auantages que nous nous y promettons est l'honneur de passer quelques heures en vostre compagnie. Vous auez veu que Je n'ay manqué a vous faire tenir le plus tost que J'ay pû le dernier papier de Monsieur <persName key="hobb001">Hobbes</persName><note n="#5"/>. et comme vous y auez trouué nouueau
suiet pour vous confirmer dans l'opinion que vous auiez, il y a long temps, de son Genie, et de sa science, aussi n'auez vous point manqué de le terasser encore une seconde fois<note n="#6"/> en sorte que si iamais il gronde d'auantage il sera trop ridicule pour meriter que vous l'assommiez une troisiesme fois. J'ay fait lire en une de nos assemblees<note n="#7"/> le papier que Monsieur Bruce m'a apporté, ou l'on a trouué qu'outre la refutation solide de ses erreurs
grossieres vous l'auez depeint auec une naïueté qui le dechifre comme si vous auiez estudié sa vie et son humeur trente ans durant. Monsieur Bruce et moy nous sommes entretenus pendant que vous estiez aux champs de vos horologes et du dessein de les faire reussir sur mer. Je luy conseillay d'en essayer deux à la fois bien adiustez premierement sur terre. iugeant que sil y a moyen de les faire aller sur mer, il seroit par là, aisé de voir sils vont bien ou non. Je ne doubte pas que dans des grands vaisseaux qui ne changent point de position que lentement ils ne puissent aller; mais Je crains fort que l'agitation du vaisseau n'engendre une vibration de tout le corps de l'horologe qui sera capable de rendre celles du pendule inegales. Neantmoins ils pourront bien estre plus iustes que nuls autres, quoy quils n'attaignent point l'exactitude requise. toutes fois il vaut bien la peine de poursuiure cette experience, comme aussi il a enuie de faire. il croyoit l'essayer en venant d'Hollande en Angleterre, mais le vaisseau ou il estoit estant fort petit, et les vagues fort grandes l'un fut jetté de haut en bas du lieu ou il auoit esté pendu, et l'autre fust si fort ebranslé qu'il s'arresta tout court.</p>
<p>Vous ne me reprocherez pas de ne vous auoir rien dit du petit batteau qu'a fait construire My lord <persName key="brou051">Brouncker</persName> quand Je vous auray dit, qu'il y est suruenu tant d'empeschemens d'une façon et d'autre, qu'a l'heure que Je vous parle, il n'est point acheué tout à fait. Vous ne deuez pas vous imaginer que Je n'auois point dessein de vous en dire des nouuelles, aussi tost qu'il en seroit temps. Je vous en diray donc maintenant que nous proposons<note n="#8"/> dans nos assemblez de penser a la nauigation pour voir sil y a moyen de construire des nauires qui ayent toutes les qualitez requises en plus grande perfection qu'on n'a veu iusqu'icy, on a prié My lord <persName key="brou051">Brouncker</persName> et deux ou trois autres<note n="#9"/> de s'en charger. ce qu'estant raporté au Roy, Sa Majesté a voulu faire la despense du petit batteau fait selon le modele que My lord <persName key="brou051">Brouncker</persName> proposeroit, pour voir sil en pouuoit faire un, qui allast mieux que la yaughte<note n="#10"/> dont vos Messieurs de la Compagnie des Indes Orientales auoit fait present à Sa Majesté. On ne peut point encore dire sil y a reussi ou non, iusqu'a ce qu'on luy a acheué tout son apareil, ce qui sera dans 15. iours. Vous sçaurez
ce qui en arriuera. Cependant le modele que My lord <persName key="brou051">Brouncker</persName> a construit a esté fait sur les proportions de longueur largeur, et profondeur qu'on luy a donnees. des quelles on ne peut pas dire qu'elles sont les meilleurs qui se puissent trouuer. mais on a enuie d'employer encore bien du temps et de largent pour mener cette affaire a bout. Maintenant Je vous diray en deux mots que Sir <persName key="pett901">William Petty</persName>, qui est à present en Jrlande &amp; qui est un de ceux a qui on auoit remis cette affaire de Nauigation, a basti un petit vaisseau d'une façon qui n'a iamais esté veu auparauant qui fait merueilles. il seroit trop long de vous le descrire exactement. suffira de vous dire que c'est un corps de batteau à fond plat, de 18. ou 20. pieds de long et 9 de large, placé sur deux cilindres de quelques 30. pieds de long et 2. de diametre et 5. entre deux, ayant les bouts courbez, comme le deuant dun batteau ordinaire. ce vaisseau porte 600. pieds quarrez de voile, va deux fois plus viste que le meilleur vaisseau qui se trouue en Jrlande (il faut vous dire le reste en Anglois ne le scachant faire en francois) she sailes nearer the winde than any other vessell, &amp; falls much less to leeward. en fin tout le monde l'admire, quoy qu'il y ait quelques choses a redire. Mais a une autre occasion on vous en pourra entretenir plus amplement.</p>
<p>Ne dites pas maintenant<note n="#11"/> que vous auez raison de me celer le moyen par le quel vous adiustez si bien tout ce qui appartient vostre Machine que l'air qui y est au dedans demeure en mesine condition si long temps que bon vous semble. il est vray que Je ne vous a pas rendu comte de l'experience de l'eau qui ne descend point du haut du tuyau lors que l'air en est extrait. C'est parce que cette experience ayant esté remise à Monsieur Rook<note n="#12"/>, il est mort<note n="#13"/> deuant d'auoir fait mettre nostre machine en estat de la pouuoir faire exactement. on y trauaille a present. Mais cependant vous ne vous souuenez pas aussi que Monsieur <persName key="boyl001">Boile</persName> vous a dit dans la derniere de ses lettres<note n="#14"/> que Je vous ay enuoyé que vous n'estes pas encore trop asseuré de la verité de la chose, puisque vous ne vous estes point serui d'aucune reigle pour sçauoir, si l'air est dans le mesme estat, en une fois comme il l'est en une autre, vous ayant proposé de mettre un tube auec du ☿ dedans le
recipient en mesme temps que cette experience se fait auec de l'eau, pour seruir de mesure pour la tenuité de l'air. Voyez ce que vous auez a y repondre, car c'est en vain de penser a la cause de ce phenomene sans estre hors de doubte de la verité du fait.</p>
<p>Quant a l'hypothese du mouuement interieur des parties des corps J'en suis de mesme aduis que vous, et pour ce qui est de cette experience de Linus touchant le Tube de ☿ qui pend au doigt, nous l'auons faite<note n="#15"/>, et trouuons que non seulement il s'y attache pendant que le Tuyau est enfoncé dans le ☿ qui est en bas, plus auant qu'il ne seroit si l'on l'y laissoit en liberté, et vuide, mais il ne quitte pas le doibt, mesme iusqu'a ce qu'on l'esleue tout a fait hors du ☿ quoy que le mouuement se fasse fort lentement. Cette lettre est desia si longue que vous ne me blasmerez pas si Je remets la raison qu'on en donne a une autre fois, si cependant vous ne la rencontrez pas vous mesmes en y pensant. Monsieur <persName key="boyl001">Boile</persName> et tout le reste de vos amis icy ont veu vostre histoire<note n="#16"/> de la descente de l'eau dans le Tube il y a long temps<note n="#17"/>, et Je crois vous en auoir aussi remercié<note n="#18"/> de leur part, ou bien si J'y ay manqué Je m'expose a vostre misericorde, mais deuant que de definir la
raison, comme J'ay desia dit, soyons asseuré de la verité de l'experience. au reste il ne semble pas difficile de rendre compte de la descente de l'eau lors quune petite bulle monte au sommet du tuyau, puis que les particules d'air qui sont constraints a se reserrer dans peu de place tant qu'ils se trouuent comprimez de tous costez par l'eau, aussi tost qu'ils sont en haut ou ils trouuent les coudees libres sestendent en sorte qu'ils donnent lieu a l'eau de descendre. quoy que cecy soit dit assez laconiquement, vous le comprendrez bien.</p>
<p>Vous iugerez par mon escriture que Je me haste. toutesfois Je n'acheueray pas sans vous remercier pour vos liures<note n="#19"/> en premier lieu, et puis vous diray que J'ay fait tenir au libraire de Monsieur <persName key="hobb001">Hobbes</persName> vostre papier<note n="#20"/> auec le liure<note n="#21"/> pour luy faire tenir. Vous scaurez ce qui en arriuera.</p>
<p>il faut adiouster encore que ce liure<note n="#22"/> de ♀ et ☿ in ☉ ne se trouuent point encore parmi nos libraires. C'est pourquoy vous ne feriez pas mal d'en faire tenir une Copie a Monsieur le cheualier Neile. encore un mot de reprehension de ce que vous nous faites si long attendre mesme auec la derniere impatience ces traittez du mouuement et de la Dioptrique que nous croyons estre deubs au public par vostre promesse quand ils ne le seroient pas aux solicitations de tant de vos seruiteurs, particulierement de ceux que vous auez nommez dans vos deux dernieres, lesquels se recommendent tous a vous auec toute l'amitié du monde, comme fait parmy eux celuy qui est</p>
<div type="closer">
<p>Monsieur
<lb/>le plus affectionné et le plus humble de tous vos seruiteurs
<lb/><persName key="mora019">R. Moray</persName>.</p>
</div>
</div>
<div type="para">
<p>A Monsieur Monsieur <persName key="huyg003">Christian Hugens de Zulichem</persName>
<lb/>a la Haye.
<lb/>jβ
<lb/>XII</p>
</div>
</body>
</text>
</TEI>
