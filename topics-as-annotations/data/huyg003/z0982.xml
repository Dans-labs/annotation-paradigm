<TEI>
<teiHeader>
<meta type="id" value="0982"/>
<meta type="date" value="1662-02-17"/>
<meta type="sender" value="chap002"/>
<meta type="recipient" value="huyg003"/>
<meta type="senderloc" value="parij001"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z0982">
<div type="opener">
<p>Monsieur</p>
</div>
<p>il n'y a eu autre mal dans le retardement de vostre Response<note n="#1"/> que celuy de sa cause. Cette maladie de trois semaines est vne chose fascheuse en vn homme de qui tous les momens sont si necessaires a l'auancement des hautes connoissances et des Arts les plus vtiles et les plus curieux. Quelque plaisir que m'apportent vos lettres je les aurois volontiers attenduës trois mois encore et que vous n'eussiés pas eu vne si pertinent excuse du silence quelle vous a fait garder. Dieu soit loué que vous en soyés quite a si bon marché dans vne saison où nous ne voyons point de maux de petite durée. Quant a Monsieur vostre Pere il me paroist tousjours de plus en plus digne de louange et justisie bien aupres de tout nostre monde la belle reputation qu'il y auoit deuant que d'en estre aussi particulierement connu. Je me fais violence de ne vous en faire pas vn plus grand article, pour n'attirer pas de nouuelles reprimandes de vostre modestie. Je vous diray seulement que vous vous faites grand honneur l'vn a l'autre et que vous auriés tous deux grand tort de vous entredesauouer. Monsieur Theuenot aussi bien que moy a presque fait tomber
d'accord Monsieur Frenicle de la bonté de vostre solution sur la difficulté qui l'arrestoit dans vostre Systeme de Saturne et quand nous l'auons pressé la dessus il nous a respondu auec discretion et comme vn homme qui auoit vne tres auantageuse opinion de vous. Il n'est pas si satisfait à beaucoup pres de Monsieur Wren et il se propose bien de combattre<note n="#2"/> a fer émoulu ce que cet Anglois doit publier sur la mesme matiere; car il s'est tenu fort desobligé de la maniere dont il l'auoit traitte dans la lettre<note n="#3"/> dont vous m'aués enuoye lExtrait, et qu'il y a plus dvn mois qu'il auoit veue par la voye de Monsieur Digby. A eux deux le debat lequel ne se peut eschauffer qu'à vostre auantage. J'entre sans peine dans vostre sens que vous deues plustost mespriser que releuer vne objection comme celle qui vous auoit esté faitte puisqu'elle tombe d'elle mesme, et que vous la rendriés considerable si vous tesmoigniés d'en faire cas. Monsieur de Neuré ne me parle plus de la priere quil vous faisoit par son Epistre latine<note n="#4"/> qui a ce que je voy sest donc perduë par les chemins auec celle<note n="#5"/> dont je l'auois accompagnée. Je scauray de luy s'il a encore besoin de vostre assistance pour cela et vous en rendray conte. C'est vn homme d'importance et vostre grand admirateur. Je feray aussi loffice que vous mordonnés aupres de Monsieur Ampiou et il apprendra
de moy le ressentiment que vous conserues des marques qu'il vous a données de son amitié et de son estime. Il a fait fureter par tous nos bureaux de poste et de messagerie le paquet que je l'ay assuré sur vostre lettre que vous luy auiés adressé d'Angleterre et il la fait inutilement. La mauuaise Fortune vous a maltraittes egalement en cela, puisque vous n'aués pas non plus receu le sien. Je commence a estre en peine de celuy que Monsieur Theuenot et moy vous auons enuoye par loccasion de Monsieur de Vicquefort voyant celle de Monsieur de Thou incertaine. Monsieur vostre Frere mit ce paquet cntre les mains de Mondit Seigneur de Vicquefort pour faire partie de son balot lequel deuroit bien estre arriué depuis le temps<note n="#6"/>. Faites luy je vous prie scauoir nostre inquietude et la vostre asin que des l'instant qu'il laura receu il vous face porter ce qui y est enfermé pour vous et que vous puissiés satisfaire vostre impatience touchant ce liure<note n="#7"/> de Dioptrique Italien. Vous naures guere moins de sujet den auoir touchant le Dialogue<note n="#8"/> que j'y auois joint pour vous et pour Monsieur Vossius de la part de son Autheur Monsieur Huet, tant la matiere de la Traduction y est elegamment et scauammant maniée. Jespere que vous m'en mettrés l'esprit en repos par vos prochaines lettres et que les premieres nouuelles que j'auray
de vous seront que le tout vous aura este rendu et que vostre cabinet en sera d'autant plus riche. Continues je vous conjure a m'aimer et a croire qu'on ne scauroit estre plus que je suis</p>
<div type="closer">
<p>Monsieur
<lb/>Vostre treshumble et tresobeissant seruiteur <persName key="chap002">Chapelain</persName>.</p>
<p>De <placeName key="parij001">Paris</placeName> ce 17. Feurier 1662.</p>
</div>
</div>
<div type="para">
<p>A Monsieur Monsieur <persName key="huyg003">Christianus Hugens de Zulikum</persName> Gentilhomme Hollandois
<lb/>A la Haye.</p>
</div>
</body>
</text>
</TEI>
