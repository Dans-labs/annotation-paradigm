<TEI>
<teiHeader>
<meta type="id" value="2560"/>
<meta type="date" value="?"/>
<meta type="sender" value="guir011"/>
<meta type="recipient" value="huyg003"/>
<meta type="senderloc" value="?"/>
<meta type="recipientloc" value="?"/>
<meta type="language" value="fr"/>
<meta type="link" value="2559"/>
</teiHeader>
<text>
<body>
<div type="letter" id="z2560">
<p>Dissertation au sujet de quelques corps dont les ossements ont este trouuez dans vn Tombeau fort ancien<note n="#1"/>.</p>
<p>&nbsp;</p>
<p>Jl y a enuiron douze ou treize ans, que trois hommes inconnus vinrent au Village de Cocherel situé sur le bort de la riuiere d'Eure au passage de Vernon a Eureux sur les confins de la prouince de Normandie, et sans auoir parlé a pas vn des habitans du Lieu, Ils allerent sur vn costeau qui est fort exposé et qui se veoit dans la vallée de cette Riuiere de quatre et cinq lieues au dessus et au dessous. la ils descouurirent deux grandes pierres qui sortoient de terre enuiron dun pied comme des bornes quon met ordinairement en ce pays pour separer les terres et les possessions. Ils firent vn trou enuiron de deux a trois pieds en quarré et de trois pieds de profondeur et aprez auoir tiré deux testes dhommes et les os jusques a la moitie des Corps, ayant trauaille enuiron deux heures sans estre empeschez de personne parce que cestoit vn jour de feste et a lheure des vespres, ils s'en allerent laissant les testes et les os sur le bord du Trou. Le seigneur du Lieu n'en fust aduerty que quelques jours apres et s'estant transporté sur le lieu il ny connut autre chose que deux grandes pierres brutes enuiron de cinq pieds de hauteur de deux et demy de large ou enuiron et dun pied et demy despoisseur Dont on pourroit se seruir dans l'occasion. Sa curiosité ne layant pas portê de faire fouiller dauantage, croyant que ces gens la auoient emporté ce qui y estoit de meilleur, et quils ne recherchoient pas ces os et ces reliques puis qu'ils les auoient laissez sur le champ, et nauoient pas cherché dauantage. An mois de Juillet 1685, ce gentilhomme seigneur du village de Cocherel ayant este obligé de faire vn ouurage a la Riuiere dEure pour en faciliter la nauigation par ordre du Roy et de rechercher grand nombre de pierres de Taille, il se souuint de ces deux qui auoient este descouuerte par ces Inconnus les quelles il voulut faire degrader en sa presence et vn peu au dessous du licu ou estoient
ces deux testes que ces Inconneus auoient tirees, il y trouua deux pierres dont les figures sont icy designées<note n="#2"/>. la premiere dun Caillou jaunastre de ceux dont on faict des meilleures pierres a fusil, la seconde est dune pierre de Siade verdastre semée de petites paillettes d'argent fort dure. On descouurit au dessous vne grande pierre de cinq a six pieds de long et trois de large, et vne a costé esleuée de trois pieds et de cinq de long qui fermoit ce tombeau par le costé droit et vne autre vers les pieds de ces corps dont les os se trouuerent fort sains, de la grandeur et de la proportion ordinaire des autres corps.</p>
<p>Au dessous de cette pierre on trouua deux autres corps, et deux pierres sous leurs testes la premiere marquée 3 de la mesme nature de la premiere, et la seconde marquée 4, est vne pierre d'un verd brun quon dict estre dune serpentine dorient. On examina fort exactement ces cinq pierres brutes qui composoient ce tombeau qui n'estoit point fermé a la main gauche. On ny trouua, ny marque ny inscription, ny sculpture dont on peut augurer quelque chose du temps que ces corps auoient esté deposez en ce lieu la.</p>
<p>Sur le Costé gauche dans la largeur de huict ou dix pieds on y trouua vint, ou vint deux corps aux quels on ne remarqua rien d'extraordinaire sinon que les testes auoient les Cranes fort espois ainsy quil se veoit par les figures marquees, cinq, six, sept, et huict, et toutes auoient les dents fort seines, toutes placees de la mesme maniere le long de ces deux grandes pierres mises debout, toutes regardant au soleil du midy et toutes ayant chacune vne petite pierre sous elles de la maniere quelles sont designees. celles qui est marquées, 9. est vne petite pierre qui paroist de marbre bleu et blanc; 10 est vne petite pierre de marbre blanc ou d'albastre, ayant les deux trous percez inegalement lun dun coste grand et dàutre petit, les autres marqueés 11. 12. 13. 14. 15. 16. 17. 18 et 19 nayant rien qui meritast de les considerer, estants de Cailloux a feu fort communs dans ce lieu la, sinon que chacune estoit sous vne de ces testes et toutes taillées de mesme maniere dun costé fort vnies et de lautre auec vne petite nerueure les 20 et 21 estant pierres fort dures polies sur la meulle ou sur dautres pierres, dun grain fort delié, et dune couleur grisatre et la 22. dune pierre a feu de Caillou ordinaire. Les figures 23 et 24. sont morceaux de Corne de cerf la 24. est rompue par la moitie, dans lune et dans lautre semboittoient les pierres marquées 21 et 21 pour en faire vne hachette comme est la figure 25.</p>
<p>La figure 26. est vn os du Tibia dun cheual ayguisé pour le mettre au bout dun baston et en faire vne dague. Il y en auoit trois de cette nature aussy posez sous vne de ces testes chacune vne.</p>
<p>On a remarqué qu au dessus de tous ces corps enuiron vn pied au dessus dans la terre, on y a trouué trois ou quatre petits pots dune terre fort noire qui estoit molle comme de la cire et quon ne peut tirer de la terre que par morceaux dans lesquels il y auoit du Charbon debois aussy entier comme sil y auoit este mis depuis vn an.</p>
<p>Tout cela supposé dans la pure verité de toutes les circonstantes on demande de quelle nation pouuoient estre ces hommes la dont les os du crane sont dune espoisseur si extraordinaire et qui paroissent aux connoisseurs deuoir estre en ce lieu la depuis vn grand nombre de siecles?</p>
<p>Ces hommes inconneus qui vraysemblablement auoient de bons memoires pour trouuer justement ce quils cherchoient feroient croire que cela ne doit pas estre si ancien, et quils y ont trouué de largent.</p>
<p>Mais on respond que ce ne peuuent estre des anglois ou dautres qui furent tuez en la bataille donné en ce lieu de cocherel entre Bertrand du Quesclin, et le Captal de Busch en lan 1360. parce que ces ossements paroissent de plusieurs siecles plus anciens, outre que les anglois ny d'autres nations qui pouuoient estre auec eux ne se seruoient point de semblables armes et quil ne soit trouué aucun metail. Que ce soient des Normands qui vinrent dans le commencement du neufiësme siecle il ny a point dapparence parce que les Normands auoient l'usage du fer, et des bonnets fourrez et lespoisseur de tous ces cranes marquent que cestoient des gens qui marchoient la teste descouuerte.</p>
<p>On pourroit croire que ce pourroient estre quelques barbares plus septentronaux que les Normands qui nauoient point lusage du fer, qui alloient teste nüe et que ces morceaux de Corne quon croit estre de cerf pourroient a cause de leur grosseur estre de Rennes qui sont fort communs dans les pays septentrionaux mais ces pierres marquees 2 et 4. et 9 et 10, ne sont point des pierres qui se trouuent vers le Nort, ces deux premieres estant pierres d'Orient, deplus, Il ny a point d'historiens qui fassent mention que les incursions des Normands fussent composées de differents peuples. Quelques vns ont pensé que ce pourroient estre des Juifs qui placeoient leurs sepultures en des lieux esleuez et esloignez des habitations des autres hommes, que ces pierres marqueées 1 et 3 estoient propres pour esgorger les victimes quils sacrifioient, et que les pierres marquées 2. 4. 20 et 21 pourroient seruir a faire la circoncision, estant constant quils se sont longtemps seruis de Cousteaux de pierre pour ces deux vsages, et mesme quils auoient coustume en enterrant les corps de mettre de petits pots remplis de Charbon auec de l'encens et dautres parfums.</p>
<p>Mais il ny a pas dapparence que ce peussent estre des Juifs qui ne manquoient jamais de mettre quelques Caracteres sur les pierres qui fermoient leurs tombeaux ou celles qui<note n="#3"/> portoient a leur col comme sont les 9 et 10. Ils n'auoient point en vsage de mettre de ces pierres et de ces autres jnstruments qui paroissent auoir seruy d'armes offensiues sous les testes de leurs morts, et on ne pourroit rendre aucune raison de lespoisseur de ces cranes, ny de ces pierres dorient. On peut dire que ce seroient, ou Teutons, ou allains, ou huns, qui sont venus par la Saxe et la franconie dez le temps de Marius qui allerent jusques en prouence ou ils donnerent vne tres sanglante bataille, ou il en demeura plusieurs milliers. Mais il est bien difficile de determiner precisement, ny le temps, ny de quelle nation estoient ces gens la puis quon na rien de certain qui les distingue, ou du moins, on n'a rien remarqué dans les plus anciens historiens, ny dans ceux qui ont escrit de toutes les
manieres denseuelir les morts qui puissent faire connoistre auec certitude dequelle nation pouuaient estre ces hommes la et dequel temps ils ont este mis en ce Tombeau. Surquoy, on supplie les Curieux et les Scauants de lantiquité, de vouloir faire part de leurs lumieres pour dissiper tous ces doutes, et de decider sur ce point dhistoire, qui na peu jusques a present estre estably par aucun de ceux auxquels on a communiqué ce recit.</p>
</div>
</body>
</text>
</TEI>
