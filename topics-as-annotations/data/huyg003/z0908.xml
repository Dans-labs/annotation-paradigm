<TEI>
<teiHeader>
<meta type="id" value="0908"/>
<meta type="date" value="1661-10-18"/>
<meta type="sender" value="chap002"/>
<meta type="recipient" value="huyg003"/>
<meta type="senderloc" value="parij001"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z0908">
<div type="opener">
<p>Monsieur</p>
</div>
<p>Je me preparois a accompagner de mes lettres deux Exemplaires dvn Ouurage Latin de Monsieur Huet <hi rend="i">De optimo Genere Interpretandi</hi><note n="#1"/> quil me prioit par ses dernieres de vous enuoyer pour vous et pour Monsieur Vossius, et j'auois menagé loccasion du retour de Monsieur nostre Ambassadeur<note n="#2"/> en Hollande pour vous les faire tenir presque aussi prontement que si je les auois fait aller par la poste. Mais la nouuelle de ce qui est arriué en Angleterre entre nostre Ambassadeur<note n="#3"/> et celuy d'Espagne<note n="#4"/> sur la precedence<note n="#5"/> des deux Roys et la defense
qui a este faitte par le Roy a ses Gouuerneurs de la Frontiere de laisser passer le Marquis de Caracene<note n="#6"/> en France pour sen aller a Madrid jusqu'a ce que son Roy ait fait raison au nostre dvn outrage pareil a celuy la, ayant rompu les mesures de Monsieur de Thou qui sen vouloit retourner par la Flandre, les miennes se sont trouuées courtes et jusques a vne nouuelle commodité qui soit aussi seure je suis reduit a vous donner seulement auis et par vous a Monsieur Vossius du present que vous veut faire Monsieur Huet. Je n'oserois vous dire combien ce present est exquis ni auec quelle solidite de doctrine et auec quelle delicatesse de stile cet Ouurage est escrit, de peur de vous donner vne trop grande impatience de le voir. Il n'y a pas pourtant moyen de vous celer qu'on n'a encore rien veu de si beau ni de si bon en ce genre et que ce Trauail ne sera pas moins agreable qu'utile au Public. Le pis qui puisse arriuer pour vous le faire auoir c'est que Messieurs vos Ambassadeurs vous le porteront quand ils auront vuidé les affaires qui les retiennent icy; dans quel temps je ne vous le scaurois dire a cause de leur eloignement de Paris. Vous aurés receu par Monsieur vostre Frere la response<note n="#7"/> que je fis a la vostre<note n="#8"/> que vous m'escriuistes de la Haye peu de temps apres estre reuenu d'Angleterre ches vous. A toutes fins neantmoins je vous diray que je vous y assurois de la reconnoissance de Monsieur de Monmor pour le souuenir que vous me tesmoigniés de son merite et du bon accueil que vous auiés receu de luy et de toute la vertueuse et scauante trouppe qui s'assembloit en sa Maison. Je vous
mandois aussi ce me semble qu'il estoit dans vne affliction la plus grande quil estoit possible pour la mort de l'vn de ses Enfans et la maladie desesperée de Madame sa Femme<note n="#9"/>, ce qui auoit suspendu les Exercices Academiques que lon n'a pas encore repris. Car encore que depuis Madame sa Femme se soit guerie Madame la Mareschale d'Estrée<note n="#10"/> sa Soeur est morte et la douleur ne sort point de ches luy. Il me demanda ces jours passés si je n'auois point de voye par laquelle il vous peust enuoyer vn liure de vers latins excellens<note n="#11"/> que luy a dedies le Pere Mambrun<note n="#12"/> leur Autheur. Je luy fis la mesme response qu'à Monsieur Theuenot qui vous veut donner vn liure de Mathematique important<note n="#13"/> et y adjouster les Obseruations<note n="#14"/> qu'il a oblige Monsieur Frenicle de faire sur vostre Systeme de Saturne pour vous donner lieu de l'affermir en remediant aux jnconueniens qu'il s'imagine y auoir trouués; Et ma response fut que j'estois apres a descouurir cette voye mais sans beaucoup desperance de la trouuer bientost, veu les difficultés ordinaires. Il me promit d'y veiller de son costé et de m'auertir de ce qu'il rencontreroit sil
estoit plus heureux que moy. Quoy que vous jugiés de ces Obseruations de Monsieur Frenicle, vous deués croire au moins qu'il les a faittes sans jalousie et sans venin estant vn des plus candides et des moins chicaneurs hommes du monde. Monsieur Huet auoit desiré de moy que je fisse tenir a la Reyne Christine et a Monsieur Lambecius<note n="#15"/> a Hamburg vn Exemplaire de son liure a chacun. Je vous prie de scauoir de Monsieur Vossius si je les luy puis addresser pour cela et s'il a conserué asses d'habitude auec cette Princesse et auec cet excellent Personnage pour se vouloir bien charger de cette commission. Si cela est je ne voy point de meilleure entremise pour cet office que la sienne. Car pour vous, Monsieur, je ne sache point que vous ayés de correspondance de ce costé la. Vous m'esclaircires s'il vous plaist de tout cela a vostre commodité et mapprendrés quelles sont vos estudes presentes, Si vostre Traitte du Pendule amplifié verra bientost le jour, et si vous n'aués point quelque autre Matiere de cette nature sur le mestier pour vostre gloire et pour l'vtilité publique. Il n'y a rien de rare et de nouueau qu'on ne se doiue promettre d'vn Genie comme le vostre, qui est né pour tout ce que les Speculations Mathematiques et Astronomiques peuuent produire de plus grand et de plus merueilleux. Le Monde aussi vous demandera conte de ce beau talent et il ne falloit pas luy donner de si fortes preuues de ce que vous estes capable
de faire pour en demeurer a ce que vous aués fait. Le pas le plus difficile est forcé, vous vous estes ouuert le champ heureusement, l'approbation vous est seure et vous trauailleres a l'auenir sans crainte de perdre vostre huile et vostre trauail, faute destre connu pour ce que vous estes et que vous valés. Je vous supplie d'enuoyer ma lettre<note n="#16"/> a Monsieur Heinsius s'il est possible sous lenueloppe de la despesche de Messieurs les Estats a luy, sinon par quelque voye qui ne puisse manquer et elles ne manqueront pas en Hollande. Il importe a son seruice quil la reçoiue. Vous m'obligerés infiniment d'assurer Monsieur vostre Pere et Monsieur vostre Frere de mon treshumble seruice et de me faire la mesme grace aupres de Messieurs Vossius, Gronouius et Viquefort. C'est</p>
<div type="closer">
<p>Monsieur
<lb/>Vostre treshumble et tresobeissant seruiteur <persName key="chap002">Chapelain</persName>.</p>
<p>De <placeName key="parij001">Paris</placeName> ce <date>18. Octobre 1661</date>.</p>
</div>
</div>
<div type="para">
<p>A Monsieur Monsieur <persName key="huyg003">Christianus Huygens</persName> Gentilhomme Hollandois A La Haye.</p>
</div>
</body>
</text>
</TEI>
