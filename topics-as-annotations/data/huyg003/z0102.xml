<TEI>
<teiHeader>
<meta type="id" value="0102"/>
<meta type="date" value="1651-11-08"/>
<meta type="sender" value="huyg003"/>
<meta type="recipient" value="vinc027"/>
<meta type="senderloc" value="?"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="z0102">
<p>Quod literas tuas primâ die mensis scriptas serius accepi, in causa fuit patris mei profectio, is etenim diebus aliquot domo abfuit, reversus inter complures alias Domini <persName>Segheri</persName> Epistolam cui tua inclusa erat offendit. Vellem me moram hanc compensare posse, mittendo ipsum tractatum illum cujus fiducia primùm te compellare institui, verum id fiet proximâ vice puto, nisi me deceperit operarum segnities. Laetor placuisse tibi Theoremata pauca quae meae epistolae inserueram ad Staticem spectantia adeò ut ab horum editione famam auspicari mihi suadeas. Fortasse autem ubi ea videris quae propediem mittam, aliter ipse senties, nam et illa Statices considerationem admistam habent, quum tractent de gravitatum centris. Verum est magis à materia corporum eam hic recedere, quam in tractatu, qui est <hi rend="i">περὶ τῶν οχȣμέυων</hi>, sed etiamsi ad puram et simplicem tantum geometriam pertinerent ea quae prima in publicum proponerem, existimarem eo ipso potiora habenda. Et majus mihi videtur exiguum libellum protulisse qui Geometris peritioribus probetur, quam eum qui vendibilior sit et à pluribus philosophis requisitus, ratione argumenti duntaxat. doctiorum judicium minus docti vel spontè sequuntur. Illis autem vel ex parvo specimine de cujusque ingenio pronunciare perfacile est. Idem mecum sensisse puto, Geometram acutissimum I. della Faille (de quo tibi discipulo plurimum gratulor,) cum exigua mole Theoremata sua in lucem ederet, quorum simile meorum argumento est argumentum, quorumque mentionem facere voluisti. Iam pridem ea cum summa voluptate perlegi semperque in ijs magni feci, et inventionis felicitatem, et accuratam demonstrandi rationem, neque mea legi sinam, sine honorifica eorum mentione. Quin et hoc per te rescire mihi liceat, num adhuc auctor ipse superstes sit: nemini quippe libentius meorum rudimentorum
exemplar missurus sum si erit integrum, tuque ad notitiam ejus aditum mihi facere volueris, quod facilè potes. Guldini quoque librum percurri, quem cum ex literis tuis intelligerem tecum una Clavij auditorem fuisse, succurrit statim, te longè majorem discipulum habuisse, quam condiscipulum; videtur tamen et doctus vir esse, et mathematum amans, quos ego omnes in praetio habeo. Quid sit id quod conscripsit iste Le Louver<note n="#1"/> neque mihi adhuc videre contigit, ex tuis conjicio de centris gravitatum esse, neque tamen valde timeo in eadem mecum illum incidisse, quum vix unquam casu id in arte
nostra contingere possit, cujus tanta est varietas. Tamen non temerè mirandum tibi videtur, quod non antehac <persName key="gali003">Galileo</persName> eadem invenire contigerit quae de natantibus mihi obvenere; ille enim non tantum omnium similium fuit indagator curiosissimus, (ut optimè notasti) sed et de eâdem materia mediocris magnitudinis volumen ediderit idiomate Italico<note n="#2"/>. At ne illud quidem Theorema satis rectè demonstratum reliquit, quod in hisce reliquorum omnium fundamentum esse oportet. Partem, nimirum demersam, cujusque corporis solidi ad totum eam habere rationem quam solidi materia ad liquidum in gravitate. Figuram autem corporum cylindricam vel conicam vel aliam quamcunque, sicut ego, nullam contemplatus est, sed praecipuum scopum sibi proposuit, inquirere quâ ratione metalla in laminas tenuissimas ducta liquido supernatarent. Meorum Theorematum complura facile explicari non possunt, nisi quibusdam praecognitis quae à centris gravitatum dependent et à me tunc primum, ut puto, reperta sunt. ideoque non tam parvo negocio solutionem eorum te assecuturum confido, quam fortassis primâ fronte credidisti. Non poteris facere quod mihi gratius sit, quam si otij aliquantum nactus experiaris duntaxat, vel compositionem problematum vel demonstrationem theorematis, quae tibi orexin excitasse asseveranti credo. Quod si negotiorum frequentia hoc nondum permittat, rogo ut saltem ex tuis inventis quorum magna tibi copia esse debet aliquod mihi exhibeas quo me oblectem vel exerceam. nisi credis melius haec reservatum iri, donec praecipuum et principale inter nos quadraturae problema examinatum discussumque fuerit. Vellem tam liberalis esses in communicandis tuis quam est D. Segherus in mittendis aliorum lucubrationibus. Non desinit is in amicos liberalis esse, siquidem rursum parenti meo ternos libros donavit. Unum Kircheri Hierogliphicorum explicationem continentem<note n="#3"/> de quo judicium tuum novisse velim. Alterum <persName key="tacq001">Tacquetij</persName><note n="#4"/> cujus mihi inter caetera tractatus ille<note n="#5"/> multum placuit quo quaestionem ab Aristotele et postea à <persName key="gali003">Galileo</persName> quoque agitatam egregiè explanatam dedit. Tertium
Patris A. de Sarasa<note n="#6"/>, qui te feliciter à Mersenni censura vindicavit<note n="#7"/>. Omnes hosce jam antè mihi videre aliundè contigit, quod propterea dico, ne quid me affirmare credas de ijs quae non prius examinaverim. Vale.</p>
</div>
</body>
</text>
</TEI>
