<TEI>
<teiHeader>
<meta type="id" value="0488"/>
<meta type="date" value="1658-06-06"/>
<meta type="sender" value="huyg003"/>
<meta type="recipient" value="chap002"/>
<meta type="senderloc" value="?"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z0488">
<div type="summary">
<head rend="h4">Sommaire</head>
<p>bedancken. moeyte rapport. Roberval bedancken. horologe beloven. bly dat hy van myn gevoelen is. Roberuals objectie. Robervals horologie. Oost en West.</p>
</div>
<div type="opener">
<p><date>6 Juin 1658</date>.</p>
<p>Monsieur</p>
</div>
<p>Je vous doibs infiniment d'avoir agi avec tant de prevoyance et d'adresse soit à tenir secrettes les choses que je vous avois confiées soit a les produire. l'un et l'autre estant reussi au dessus de ce que je devois en attendre. Il m'a semblè quasi en lisant vostre recit que j'estois present dans cette Illustre assemblee, et j'ay senty quelque esmotion en y remarqueant ces cordons bleus avec tant d'autres personnes de condition et de scauoir. Mais sur tout de vous y veoir exposè a un danger tresevident de courir mesme fortune que ma nouuelle hypothese, laquelle si elle eust semblè fausse et ridicule, sans doute alloit diminuer vostre credit, l'ayant apportée comme chose digne de consideration. Maintenant ce m'est une grande satisfaction que mon opinion a paru vraisemblable au jugement de tant de bons esprits, parmy lesquels je ne m'estonne point (le vostre me tient lieu de plusieurs) qu'il y en ayt eu parmy une si grande compagnie un si grand nombre à qui l'hypothese de l'anneau ait semblè estrange, je ne m'en estonne point parce qu'en effect c'est une grande nouuauté, que de supposer une telle forme de corps, a la quelle dans le reste de l'univers il ne s'en voit pas de pareille. Mais j'ose esperer, qu'apres que je leur auray verifiè au long toutes les apparences, et demonstrè la possibilitè de mon systeme et le defaut de ceux que d'autres ont imaginè, ils m'avoueront qu'il y a de la necessitè dans cette supposition, et que la chose ne se peut expliquer autrement. Pour ce qui est de l'hypothese de Monsieur <persName key="robe012">de Roberual</persName>, je croy que s'il eust pu auoir les vrayes observations des phaenomenes, elle n'auroit este aucunement differente de
la miene, n'estant a cett heure qu'en ce que l'anneau qu'il fait environner Saturne est d'une estoffe legere et qui se dissipe quelque fois, au lieu que le mien est solide et permanant. Je luy aduoueray aisement que des nuees peuuent causer une reflexion aussi forte que les corps opaques, et mesmes que celles de Saturne (selon que requiert son hypothese) s'esloignent incomparablement plus de sa surface que ne font les nostres, quoyqu'il faudroit plustost presumer le contraire, d'autant que la chaleur du soleil n'agit pas en ce pais la avec la centiesme partie de la force que nous en sentons icy. Mais par quelle raison soutiendra til, que seulement au bout de chasque 15 ou 14 ans, à scavoir en deux lieux de l'excentrique de Saturne, il paroist denüè de ces vapeurs, car c'est ainsi qu'il explique la phase ronde, et ce justement lors que le Soleil donne perpendiculairement sur sa Zone torride, et que par consequent les dites vapeurs deuroient selon son opinion estre plus espaisses que jamais. Je scay que par cy deuant je luy ay fait cette mesme objection, à la quelle il ne m'a point respondu. Vous jugerez Monsieur, s'il est expediant de l'en faire souuenir à ceste heure, ou s'il vaut mieux qu'il ne la voye que dans le traitè de mon systeme. Je suis en cela fort de vostre opinion, qu'il faut se garder d'aigrir aucunement l'esprit de ce personnage, et que mesme en luy contredisant je luy faudra donner des eloges, ce qui d'ailleurs est juste, puis qu'il en a usè de mesme a mon endroit. J'ay veu autrefois en matiere de Dioptrique, et maintenant derechef en ce qui est de ces nouuelles horologes, que luy et moy nous sommes quelquesfois rencontrez dans la mesme recherche et j'ay grande envie de scauoir s'il y aura la mesme ressemblance entre nos deux constructions qu'il y avoit entre nos theoremes. Toutefois si celle de Monsieur <persName key="robe012">de Roberval</persName> n'auoit pas trop de facon, je m'estonne qu'il en est demeurè au
modelle, puis qu'il n'a pas ignorè que cette invention estoit de grande utilitè. Vous aurez bien tost la miene plus amplement descrite en Latin avec une figure qui representera tout le dedans de l'ouurage, la quelle j'ay desia fait tailler. Pour respondre a ce que vous me demandiez dans vostre penultieme<note n="#1"/>, s'il estoit vray que je m'estois imaginè de pouuoir determiner les longitudes par le moyen de ces horologes, j'ose bien dire, que si l'on en pouuoit porter par mer des grandes aussi bien que des petites, c'est a dire celles qui ont un pendulum de 3 pieds aussi bien que celles qui l'ont de 6 pouces, il est certain, que l'on en viendroit à bout. Sed hoc opus hic labor est navim jactantibus austris. Et cependant je croy qu'on ne laissera pas quelque jour d'en faire la espreuve. Je suis entierement</p>
<div type="closer">
<p>Monsieur
<lb/>Vostre</p>
</div>
</div>
</body>
</text>
</TEI>
