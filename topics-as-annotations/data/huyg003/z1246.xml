<TEI>
<teiHeader>
<meta type="id" value="1246"/>
<meta type="date" value="1664-07-26"/>
<meta type="sender" value="perr051"/>
<meta type="recipient" value="huyg003"/>
<meta type="senderloc" value="parij001"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z1246">
<p>Jay eu bien de la joye d'auoir receu de vos nouuelles<note n="#2"/>, Et des asseurances que vous me faictes la grace de me donner de la continuation de vostre amitié, je vous puis asseurer que vous ne la scauriez accorder a personne qui l'estime, et qui la souhaitte plus que moy, je ne vous en diray pas daduantage de peur de manquer a ce que nous nous sommes promis, je vous escritz donc sans façon.</p>
<p>La Chaize<note n="#3"/> est plus en vogue que jamais, l'on en connoist presentement l'vtilité, Et l'on est detrompé de la pensée que lon auoit que le Cheual se fatiguoit trop, de la maniere que lon en vse il nen faticgue pas plus qu'un Cheual descellee. Car la plus part des gens menent la Chaize eux mesmes ou la font mener par vn homme a cheual qui mene a coste de luy par vne longe, le cheual qui traisne sa Chaize, Cela est tout a faict commode. Monsieur le Comte de Soissons<note n="#4"/> va auec trois Cheuaux de Fontainebleau a Paris en moins de quatre heures ou jl y a huit postes, jl mene sa Chaize luy mesme, jl faict coure vn page deuant luy, presentement toutes les personnes de la Cour en demandent, Lon faict les Roües plus haultes, Elles sont de trois piedz et demy de haulteur, Lon met a cette heure lepoisseur des mortaises des brancardz en dessus a cause des fautes qui se faisoient a quelques vns. Et par ce moien le fil du bois n'est point couppé par dessoûbs ce qui faisoit le mal. Le fils<note n="#5"/> de Monsieur le Tulier<note n="#6"/> a faict faire des Roues a lordinaire dont les moyeuxs ont dix poulces de long auec vn essieux de fer. Jl sen trouue fort bien, Jl y a deux jnconueniens l'vn que cela adjouste du poidz, lautre que la voye est
de demy pied plus large ce qui ne se peut euiter sy lon veut conseruer la largeur du brancard par derriere qui est necessaire ainsy que je pense vous en auoir dit la raison, Et jl y auroit vn autre moien qui seroit de ne faire pas les moyeux de dix poulces de long. Mais cela ne vaudroit rien selon mon aduis Car la roüe balloteroit trop dans l'eesieux. Les moyeaux des carrosses ont quatorze poulces de long. dans les pays des plaines Cette voye de demy pied plus large n'jncommoderoit pas, mais dans des chemins creux cela seroit fort jncommode L'on Met des boüettes de fonte dans les moyeux dans quoy lessieux de fer tourne. Ilz pretendent que cela neüsse pas; aux Charettes lon ny met rien, le fer est contre le bois, Et pretendent que cela neüse quasy point. tous ceux de la Cour veullent de ces sortes de Roües par ce quil est arriué a vne Chaize que lessieu cest dettaché du moyeux de la roue, ainsy quil estoit arriué aux premieres roues que l'on auoit faict faire. Cet accident vient par la fripponnerie du Charron qui ne faisoit que de simples tolles, ces fers qui couurent l'essieux et le moyeux. L'on faict presentement ces fers espoix de prest de deux escus blancz Et l'on met vne cheuille de fer au trauers du moyeux Ce qui empeschera que l'essieux ne se puisse tordre. L'on a Esleué la Chaize de trois poulces plus hault quelle n'estoit Et lon a racourcy leschalleau par dessoubs de quatre poulces, sy bien quil ny a qu vne barre par dessoubs Et l'on en a mis vne autre par dessus les pieces, L'on na point Rogné ses deux gros morceaux de bois sans quoy les barres de l'eschalleau sont en mortaizées. Ils sont de quatre poulces plus hault au dessus des pieces quil estoient, Ce qui faict qu'on peut attacher les pitons plus loing l'un de lautre que l'on ne faisoit, ce qui tient les quenouilles de deuant beaucoup plus fermes. Madame la duchesse dorleans<note n="#7"/> a demandé vne Chaize pour enuoyer a la Reyne dangleterre<note n="#8"/>.</p>
<p>Pour la pensée que vous auez de faire vne Cariolle douce je ne croy pas que lon en puisse venir about quand mesme vous auriez vn ressort fort lent Ce que je croys qui se peut faire, mais vous ne scauriez esuiter que quand les Roues tomberont d'vne haulteur que vous qui estes de dans la cariolle ne fassiez deux fois l'espace que vous feriez dans vn Chariot qui seroit de la mesme haulteur. Cest ce qui faict que la Cariolle sera tousjours rudes. Et les mouuemens qui sont aussy a droit et a gauche sont aussy du double de ceux d'vn Chariot. outre cela sest aussy que la Cariolle est fort versante.</p>
<p>Pour les ressorts a la Circonferance de la Roüe je conçois comme vous que cela ne vault pas grand choze, jay bien de l'jmpatience de scauoir sy vostre nouuelle jnuention d'aurelosge aura bien reussy je vous prie de men mander les particularitez.</p>
<p>Je suis plus que personne du monde vostre tres humble seruiteur je croy que je
n'ay que faire de signer mon nom pour vous faire entendre qui vous escrit, ne me faictes dont plus de Ceremonnies comme vous mauez promis.</p>
<div type="closer">
<p>Ce 26<hi rend="sup">e</hi> Juillet 1664. a paris.</p>
</div>
<p>Monsieur de Sallo<note n="#9"/> Conseiller de la Cour de parlement souhaicte auoir Correspondance par toute lEuroppe pour scauoir des nouuelles des Choses qui se passent tant de ce qui concerne des affaires d'estat que ce qui regarde les sciences. Il Ma priè de vous escrire pour vous prier de trouuer bon quil ait commerce auec vous sur cela, cest vne personne de merite, et de consideration</p>
</div>
<div type="para">
<p>A Monsieur Monsieur <persName key="huyg003">Chr. Hugens de Zulichem</persName> a Lahaye en hollande.</p>
</div>
</body>
</text>
</TEI>
