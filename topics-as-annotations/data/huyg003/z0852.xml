<TEI>
<teiHeader>
<meta type="id" value="0852"/>
<meta type="date" value="1661-04-07"/>
<meta type="sender" value="huyg001"/>
<meta type="recipient" value="conr041"/>
<meta type="senderloc" value="?"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z0852">
<div type="opener">
<p>A Monsieur <persName key="conr041">Conrard</persName>.</p>
<p><date>7 Avril 1661</date>.</p>
<p>Monsieur,</p>
</div>
<p>A la bonn' heure, et tout de bon, qu'en fin vous vous trouuiez deschargé des importunitez de mon Archimede; si ce n'est à raison de sa personne, qui peut estre ne vous aura pas rendu tous les debuoirs qu'il eust falu, au moins en ce qu'il vous en coustera un peu moins de vostre bonn' Encre, que nous vous auons faict prodiguer auec impudence. La derniere peine qu'il vous a pleu vous donner au subject de ce garçon c'a esté de me marquer le jour de son depart<note n="#1"/>. depuis tout ce temps là je n'en apprens aucune nouuelle, ni de decà ni de delà la mer, d'où Monsieur <persName>le Prince Maurice</persName> me mande qu'il n'a point encor paru. Et j'aij un coeur de Pere si tendre, que cela me met en souci, et me faict dire comme Dedale dans la fable. Icare, mon fils Icare, en quel païs te doy je cercher? I'en aij un<note n="#2"/> en Espagne, qui est bien plus diligent à escrire que ce Theorique icij: et vous prendriez plaisir à veoir comme il s'en demesle aggreablement en Latin, en françois, en Anglois, et depuis ces derniers mois en Espagnol auec une promptitude incroyable.
Mais, Monsieur, reuenons, s'il vous plaist, à l'esgaré, quel chemin est ce que vous luij auez faict prendre? se seroit il bien destourné vers Rouen, par curiosité de veoir la belle Cité, et le grand Citoijen Monsieur <persName>Corneille</persName><note n="#3"/>? Je ne scaij serieusement ce que j'en doibs imaginer, et si, que dieu ne vueille, quelque maladie ne luij pourroit estre suruenue en chemin. Si
j'auoy l'esprit desbrouïillé de cette inquietude, je vous respondroy plus gaijement, monsieur, sur ce que vous me proposez touchant Monsieur <persName>le Comte de Dona</persName><note n="#4"/>. Par abregé vous sçaurez, qu'à son arriuée se voijant sommé de rendre compte de son administration, il produict un Estat sommaire de ce qu'il auoit faict de despense, contre les 200 V. liures que vous sçauez; qu'il porta en Recepte: mais cela n'estant pas par où il deuoit commencer, on luij fit
comprendre que c'estoijent les Receptes de la ferme et des subsides annuels dont il deuoit compter preallablement. et ce depuis le temps qu'il auoit manié ces deniers, à l'exclusion de Beauregard<note n="#5"/> le Thresorier General (mauuais instrument, et auquel nous debuons une grande partie de nos malheurs). A l'effect de quoij aijant demandé quelques mois de respit, pour ajuster toutes choses chez luij, des qu'il ij seroit arriué, la Cour de Brandenbourg est survenue, où je l'aij veu fort bien traicté; graces à l'autorité de la bonne Tante<note n="#6"/>, et puis l'Eclipse de la Puissance<note n="#7"/> dont vous parlez: par où la persecution qui le talonnoit s'est adoucie, comme vous pouuez juger. nonobstant ces bons reuers, s'il escoutte ses meilleurs amis, il se hastera de sortir d'affaire et de mettre son honneur à couuert le plus promptement qu'il sera possible. Je l'honore et l'aijme auec tant de passion, que j'ose me preualoir de ce qu'il me donne de credit et de part en son amitié, pour le pousser auec plus d'instance que ne feroijent de ses amis de plus d'apparence exterieure mais au dedans moins touchez que moij de ses interests, et si vous auez occasion de quelque commerce auec luij, je pense que vous ne sçauriez mieux faire que de luij monstrer le plus court chemin au repos de son esprit. Considerez, s'il vous plaist, le petit trouble du mien, et aggreez que je vienne soudainement icij à vous asseurer que je suis plus ardemment que vous ne
sçauriez croire etc.</p>
</div>
</body>
</text>
</TEI>
