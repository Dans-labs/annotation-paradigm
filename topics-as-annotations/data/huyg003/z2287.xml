<TEI>
<teiHeader>
<meta type="id" value="2287"/>
<meta type="date" value="1683-01-07"/>
<meta type="sender" value="gall047"/>
<meta type="recipient" value="huyg003"/>
<meta type="senderloc" value="versa901"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z2287">
<div type="opener">
<p>A Versailles le 7 Januier 1683.</p>
<p>Monsieur</p>
</div>
<p>Vostre derniere lettre m'a tiré de la peine, où vostre précedente m'auoit mis. J'etois surpris qu'aprez toutes les précautions que j'auois prises, la lettre de Monseigneur Colbert ne vous eust pas esté renduë: mais ensin vostre derniere lettre m'a appris que vous l'avez receue<note n="#2"/>.</p>
<p>J'ay supplié de vostre part mon dit seigneur Colbert, comme vous l'auez desiré de moy, de trouuer bon que vous differiez vostre voiage en france trois ou quatre mois. Il m'a témoigné l'agréer, et mesme il m'a ordonné de vous faire sçauoir, Monsieur, que vous pouuiez demeurer où vous estes, pendant les trois ou quatre mois de delay que vous demandez. Pour obtenir ce delay, je n'ay point allegué d'autre raison, que certaines affaires que vous voulez terminer auant que de partir
pour venir en france, sans luy expliquer quelles sont ces affaires. Car je doute fort qu'il fust bien aise que vous fassiez l'espreuue de vostre secret des longitudes, en Hollande plustost qu'en france. On vous auroit donné icy toutes les facilitez que vous pourrez auoir pour cette épreuue; et si vous n'estiez point engagé à la faire en Hollande, je crois, Monsieur, que vous luy feriez plaisir de la venir faire en france. C'est pourquoy j'ay jugé qu'il valloit beaucoup mieux luy dire en general que vous auiez quelques affaires en Hollande, sans specifier ce que c'est, que de luy alleguer pour raison une affaire qui ne luy seroit pas agreable. Mais si vous auez deja des engagemens qui ne vous permettent pas de venir faire en france cette premiere épreuue de vostre inuention des longitudes, il faudra faire ce que l'on pourra, pour le luy faire trouuer bon. En cela, comme en toute autre chose, je feray tout ce qui me sera possible pour vous faire connoitre que l'on ne peut pas estre plus veritablement que je suis,</p>
<div type="closer">
<p>Monsieur
<lb/>Vostre treshumble et tresobeissant seruiteur l'Abbé <persName key="gall047">Galloys</persName>.</p>
</div>
<p>Monsieur le Duc de Mortemar<note n="#3"/>, General des Galeres, gendre de Monseigneur Colbert, m'a ordonné de vous supplier de luy donner quelque bon moyen de tenir sur les galeres vne pendule en vne telle situation que la pendule ne soit point arrestée par l'agitation du vaisseau. Vous sçauez que le mouuement d'vne galere est plus prompt que celuy d'un vaisseau c'est à dire que les secousses y sont plus grandes: et c'est ce qui rend plus difficille la chose qu'il demande.</p>
<p>Pour m'enuoier surement les liures que vous auez la bonté de faire chercher pour moy à Amsterdam, je vois que le meilleur moien seroit de les mettre dans quelque balot de liures que les libraires d'Amsterdam pourront enuoier à des libraires de Paris: car je crois qu'ils en enuoient souuent. [La]<note n="#4"/> voie seroit bien plus longue: mais il ne m'importe.</p>
<p>&nbsp;</p>
<p>Monsieur Perrault m'a enuoié de vostre part les oeuvres posthumes de Spinosa, dont je vous remercie tres humblement.</p>
</div>
</body>
</text>
</TEI>
