<TEI>
<teiHeader>
<meta type="id" value="1435"/>
<meta type="date" value="1665-07-31"/>
<meta type="sender" value="chap002"/>
<meta type="recipient" value="huyg003"/>
<meta type="senderloc" value="parij001"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z1435">
<div type="opener">
<p>A Monsieur <persName key="huyg003">Christianus Huggens</persName> Gentilhomme hollandois A la Haye.</p>
<p>Monsieur,</p>
</div>
<p>Quand j'aurois esté libre de mon mal ordinaire lors que je receus vos dernieres lettres, je ne me serois pourtant pas hastè de vous y respondre, l'ayant fait trois
jours auparauant<note n="#1"/> comme par auance des que j'eus entretenu le Sieur Thuret sur le Traitté que vous estiés disposé de faire auec luy, touchant la construction et le debit de vos Pendules. Vous devés auoir eu ma despesche il y a plus de quinze jours et auoir esté informé sur ce point de tout ce que je vous en pourrois escrire à cette heure, les choses de ce costé la estant tousjours aux mesmes termes et dependant de vos resolutions la dessus. Au reste j'aymerois bien mieux qu'ayant à publier la justification de l'usage de vos Pendules sur la mer, vous la publiassiés par une Relation originale de ce qu'en a obserué le Capitaine Holmes qui fust escritte par luy mesme, s'il estoit possible, ou du moins, sur ses Memoires par Monsieur de Moray. Car si vous la donnés directement par vous quelque candeur que vous y eussiés apportée en la composant sur leur rapport, vous n'euiteriés jamais le soupçon aupres des gens de persuasion difficile que vous auriés accommodé la verité a vostre interest; et vous scaués combien le monde est peu charitable. Si neantmoins vous ne pouuiés l'obtenir d'eux, il se faudra bien resoudre à la faire vous mesme et elle sera sans doute bien mieux digerée que n'eust esté la leur, quoy qu'elle ne fist pas une preuue aussi forte. Je voudrois qu'à la Relation de ce Capitaine on y joignist les Obseruations des deux voyages precedens auec la Pendule l'un du Vaisseau Hollandois au Nord de l'Escosse<note n="#2"/> et l'autre de l'Anglois<note n="#3"/> a Lisbonne<note n="#4"/>, y employant les differentes minutes des deux Pendules d'un midy à l'autre afin de faire voir auec quelle exactitude vous y aués fait trauailler pour ne point tromper ni estre trompé. Quant à la Traduction des choses de cette matière que je vous exhortois de faire en François vous mesme, m'offrant à la reuision des minuties de Langue ou vous pourriés auoir chappé, ma pensée lorsque je vous le proposay ne regardoit point cette Relation, mais le Discours ou Latin ou Hollandois que vous me mandiés auoir fait ou estre prest a faire de la construction de vos horloges a pendule pour la Terre et pour la mer. et Monsieur Theuenot l'entendoit ainsi, lors qu'il s'engagea d'en faire la Traduction<note n="#5"/> en nostre langue, pour l'instruction des horlogeurs qui deuoient y estre employés. Pour mon particulier vous disposerés tousjours de moy et je seray tousjours prest à la reuision de l'une et de l'autre. Je croirois que l'Ouurage de cette construction s'il est justifié par voye Mathematique deuroit entrer dans le nombre de ceux que vous destinés à sa Majesté, le premier Present que vous luy ferés ne pouuant estre fourni de pierreries trop fines ni trop precieuses. Vous y songerés. <note n="#6"/></p>
<p>Quand mesme je ne serois pas affectionné aux interests de vostre Republique je ne laisserois pas d'estre fort choqué de la conduitte de vos gens dans l'occasion de leur bataille auec l'Angleterre. Nous croyons tousjours icy que la France ne vous laissera pas succomber. Vous aurés veu par mes precedentes que je n'ignorois pas la proposition qui vous a esté faitte de la part de Monsieur <persName key="colb012">Colbert</persName> pour vous engager dans le seruice du Roy, et vous aurés veu en mesme temps que j'eusse souhaité que le secret de cette proposition vous eust esté enchargé.</p>
<p>Ce n'est pas que je ne croye l'affaire possible, mais jusqu'icy n'y ayant que de bonnes intentions, mon experience me fait tousjours douter du succes des choses jusques à ce qu'elles soient arrestées et conclües. La personne qui vous a escrit<note n="#7"/> ne doit auoir rien auancé sans ordre, car elle est toute pleine d'honneur et d'affection pour vous. Ce que je craindrois seroit qu'elle ne l'eust prouoqué par son zele, et que ce fust plustost son mouuement que celuy d'autruy. Esperons pourtant mieux et laissons luy acheuer ce qu'elle a commencé. De mon costé j'y contribueray comme j'ay desja fait tout ce que ma petite prudence me conseillera, et je n'y gasteray rien. Je suis, Monsieur</p>
<div type="closer">
<p>De <placeName key="parij001">Paris</placeName> ce <hi rend="sc">xxxi</hi>. Juillet <hi rend="sc">mvi<hi rend="sup">c</hi>.lxv</hi>.</p>
</div>
</div>
</body>
</text>
</TEI>
