<TEI>
<teiHeader>
<meta type="id" value="1390"/>
<meta type="date" value="1665-04-15"/>
<meta type="sender" value="bert062"/>
<meta type="recipient" value="huyg001"/>
<meta type="senderloc" value="lyon_001"/>
<meta type="recipientloc" value="orang001"/>
<meta type="language" value="fr"/>
</teiHeader>
<text>
<body>
<div type="letter" id="z1390">
<div type="opener">
<p>A Lion 15 Avril 1665.</p>
<p>Monsieur</p>
</div>
<p>Je uous ay promis de vous faire part de nos nouueautez celestes, et Je vous tiendray ma parolle en son temps<note n="#2"/> parceque nos obseruations dureront encore quelques jours à la faueur d'vn temps fort serain dont nous jouissons. Vous pouuez aduertir cependant uostre illustre Archimede<note n="#3"/> que le Pere Fabry qui est à present conuerty<note n="#4"/>, obserue vn changement tres notable depuis quelque temps, dans les petites estoiles qui composent l'espée d'Orion, et que Monsieur vostre fils a le premier descrites en son Systema Saturnium.</p>
<p>Pour le Comete present il y a 10 jours quil ne diminuë point son mouuement et cepandant il y a tres long temps quil a passé le point du contact de sa tangente, dans L'Hypothese qu'il se meut par ligne droite; et de cette egalité apparente, J'infere la verité du systeme de <persName>Copernic</persName>, puisque le comete estant presque conjoint auec le Soleil doit estre acceleré notablement tous les jours, par le mouuement du grand Orbe annuel, ce qui fait que diminuant son mouuement d'vn costé il l'augmente de l'autre, et deuient comme Egal.</p>
<p>J'auois creu le 12 que J'auois trouué parallaxe, mais depuis J'ay connu quil n'en a point de sensible, et il s'eleue si peu quil n'a que 18 degrez quand on le perd de veüe au leuer du soleil. desque le Ciel interrompa<note n="#5"/> nos obseruations, Je les copieray pour les enuoyer à Monsieur Christian.</p>
<p>J'auois escrit à mon Frere<note n="#6"/> qui joüe du Luth et qui n'est qu'a 7 lieues d'Orange de se donner l'honneur de vous uoir, mais il arriua en cette ville 2 jours apres vostre depart, ou il est venu delabas pour me uoir. J'ay chargé celuy qui vous rendra ce paquet qui est mon Frere aussy<note n="#7"/> et que Monsieur de Mommor ayme beaucoup d'aller vous faire la reuerence, il vous donnera le
liure<note n="#8"/> du Pere Theophile<note n="#9"/> contre les Cyriaques ou Dominicains qui uous diuertira vn peu, et celuy<note n="#10"/> du Pere Fabry ou il chante la Palinodie. vous trouuerez encore icy 2 pieces nouuelles de ce College vne<note n="#11"/> du Pere de Bussieres, et l'autre<note n="#12"/> du Pere Menestere; De plus ce Prestre qui est bon Astronome et entend les Pendules escrit à Monsieur vostre fils<note n="#13"/>. Je vous prie de luy enuoyer la lettre, et en auoir s'il uous plait la responce, qui se pourra adresser ou à moy, ou à <hi rend="i">Monsieur Mouton</hi><note n="#14"/> <hi rend="i">Prestre à S. Paul à Lion.</hi></p>
<p>Au reste si Mon frere pouuoit vous estre vtile à quelque Employ, puis quil est au voisinage, c'est vn homme fidelle sauant, et dont Monsieur de Mommor vous respondra, Jl ayme encore l'Harmonie, mais il ne joüe que de la Viole. Quand vous serez hors de ces grandes occupations, nous verrons cette belle dissertation<note n="#15"/>
dela Poesie Françoise que j'attens, et uous assure Monsieur, quil n'est personne qui vous estime plus ny qui soit auec plus de passion que moy</p>
<div type="closer">
<p>Monsieur
<lb/>Vostre tres humble et tres obeissant serviteur <persName key="bert062">Bertet</persName>.</p>
</div>
</div>
</body>
</text>
</TEI>
