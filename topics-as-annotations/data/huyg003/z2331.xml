<TEI>
<teiHeader>
<meta type="id" value="2331"/>
<meta type="date" value="1684-03-09"/>
<meta type="sender" value="huyg001"/>
<meta type="recipient" value="beri006"/>
<meta type="senderloc" value="?"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z2331">
<p>Mon Archimede demeure tousiours icy en attente de ce que mons.<hi rend="sup">r</hi> le marquis de Louuois voudra prendre la peine de luy mander, selon l'aduis qu'il a faict
l'honneur de luy en donner la fin de la precedente annee<note n="#2"/>. Il est raisonnable Monsieur qu'on en prenne la patience, et en effet il n'y a rien qui presse pour mon egard qui jouis cependant de la conversation de ce cher et precieux Enfant auec la derniere joye et satisfaction mais comme chascun ayme bien à veoir clair dans ses affaires pour estre en estat de prendre à temps ses mesures domestiques, Je seray bien ayse aussi de veoir sur ceste fin de mes jours ce qu'on desire de nous. Si sans vostre incommodement il y a moyen d'en apprendre quelque chose, je receuray a grand' faueur qu'il vous plaise m'en faire part, pour encor pouuoir assister ce cher Archimede de mon aduis en ce qu'il conuiendra resoudre. Je ne sçay si vous auez ouij parler d'une machine Planetaire<note n="#3"/> que cest esprit contemplateur et tousiours en action a inuentée et mise en oeuure depuis quelque temps auec grand applaudissement des plus sçauans. C'est en effect une piece de subtilité et de plaisant usage comme plus encor une autre toute nouuelle de sa façon<note n="#4"/> par laquelle il sauue la difficulte qu'il y auroit a fabriquer, à construire et employer des Tuyaux de Lunette assez longs pour mettre aysement en pratique l'usage de ces grands verres objectifs qui vous sont venus de Rome en france<note n="#5"/>, et deburoijent ij demeurer inutiles sans cet expedient y ayant peu moijen de gouuerner des Tuyaux de Lunette de 140. pieds de longueur sans un extreme embaras, et perte de temps, en celle cij ne s'en
rencontrant point du tout. Si dieu n'octroye bonne vie et longue à ce garçon (comme j'en doute tousiours) on aura sujet de plaindre en tout temps sa perte comme on regrette la mort d'une excellente poule pleine de grande promesse de beaux oeufs tout prete à pondre. Car il s'agite encor bien de choses surprenantes en ceste ceruelle icij.</p>
</div>
</body>
</text>
</TEI>
