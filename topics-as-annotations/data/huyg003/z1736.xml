<TEI>
<teiHeader>
<meta type="id" value="1736"/>
<meta type="date" value="1669-05-23"/>
<meta type="sender" value="nula011"/>
<meta type="recipient" value="huyg003"/>
<meta type="senderloc" value="denha004"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z1736">
<div type="opener">
<p>A <placeName key="denha004">la Haije</placeName> le 23 de Maij 1669.</p>
<p>Monsieur,</p>
</div>
<p>Vn voijage, que ie fus oblige de faire en Zelande m'a empesche de pouuoir respondre plustost a la vostre, par la quelle ie suis aise d'apprendre, que mon calcul<note n="#1"/>
ne contient aucun paralogisme; mais quant a vostre Methode puisque elle est plus facile, sans estre oblige de se seruir des Tables de Sinus ie l'estime fort et en cas que vous soijez resolus d'en faire part quelque jour au public, i'oseraij vous prier de me la vouloir communiquer; de quoij ie vous seraij infiniment oblige.</p>
<p>Touchant ce que vous me demandez de la nature du l'infini &amp; du centre esgal a sa peripherie; J'aij remarquè que l'infini &amp; le rien a peine peuuent ils estre conçeus l'un sans l'autre, car ce qui est infini a l'esgard de quelque chose, cette mesme chose est rien a l'esgard de l'autre, de sorte que rien a la mesme proportion a quelque chose finie, que cette mesme chose a l'infini; D'ou suit qu'une chose finie est la moijenne proportionelle entre le rien &amp; l'infini;</p>
<p>J'aij remarque de mesme que ces noms sont aequiuoques &amp; relatifs &amp; que la mesme chose peut estre infinie a l'esgard d'une, &amp; rien a l'esgard de quelque autre chose, comme vne ligne donnè est infinie a l'esgard d'un poinct &amp; toutesfois est rien a l'esgard d'une surface; De mesme vne chose peut estre infiniment plus grande que vne autre chose a l'un esgard, &amp; luy estre esgale a vn autre esgard. Ce qui n'aijant pas este considere par le Pere Bettin<note n="#2"/> &amp; quelques autres Geometres, a cause tant de conuulsions dans leurs testes touchant le Paradoxe<note n="#3"/>
de Galilee ou il montre qu'un centre peut estre esgal a sa peripherie; car ils n'auroijent jamais trouuè de difficulte s'ils auoijent considere que dans ces corps dont il est question les arces des cercles &amp; des anneaux, sont esgales, &amp; non les periferies, plutost au contraire, tant plus que les sections s'aprochent du bout du Cone tant plus grande proportion il ij a entre les perimetres de l'un de de l'autre. c'est pourquoij il ne se fault pas estonner que quoij que la periferie du cercle soit infininement plus grand en longueur que le point, neantmoins il luij soit esgal quant a la capacite puisque elle est rien aussi bien que la capacite de la periferie du cercle; De mesme tout le cercle peut estre esgal a vn point a l'esgard de la solidite puisque nij l'un nij l'autre n'ont poinct; Et ie suis bien estonnez qu'une chose si facile ait pu fournir matiere de dispute entre gens d'esprit; Mais ie ne sçaij pas si ie m'explique assez &amp; s'il ne m'arriue ce que jadis a dit le Poete<note n="#4"/>;</p>
<lg type="poem">
<l rend="; 1tab">Dum breuis esse laboro</l>
<l>Obscurus fio.</l>
</lg>
<p>Mais scachant qu'a vn bon entendeur ne faut qu'une demi parole, puisque i'escris a uous; il ne m'est pas necessaire d'emploijer plus de paroles.</p>
<p>Quant aux regles de la percussion lesquelles vous dites auoir donnez au public dans le journal de sçauans<note n="#5"/>, i'auraij eu vn grand plaisir de les voir, mais jusques asteur ie n'aij pas pu auoir cette satisfaction, Et nous sommes si malheureux icij, que nous n'auons iamais part aux belles choses lesquelles se publient ailleurs si non lors qu'elles sont vielles; Mais ie vous enuoyeraij puisque vous le voulez vne partie des miennes, a fin que vous puissiez juger si elles s'accordent auecq les vostres; Je me contenteraij de copier les propositions, puisque nij le temps nij le papier souffre les Demonstrations<note n="#6"/>.</p>
<p>Voila vne partie de mes regles desquelles vous pourrez juger si nous sommes d'accord, &amp; ie vous supplie treshumblement, de me le vouloir faire sçauoir.</p>
<p>Je m'estonne que uous trouuez paradoxe ce que i'aij escrit touchant le mouuement circulaire &amp; la tendence du Centre &amp; que uous demandez l'experience au lieu de demonstration. Cependant il est aise a comprendre qu'il nij a aucune connexion entre le mouuement Circulaire d'un canal, et le mouuement d'une boule laquelle est dedans; Mesme le mouuement Circulaire du Canal est causee par accidens seulement, puisque l'un de ses bouts estant attache par la est empeschè de poursuiure son mouuement en ligne droite &amp; oblige de tourner sur ce bout comme sur vn centre circulairement; De la façon qu'on ne troue point du mouuement circulaire dans tout l'Vniuers si ce n'est per accidens, lors que les corps estans empeschez de poursuiure leur mouuement en droiture sont obligez de se courber obliquement; la Verite de ce principe aijant este reconnu par Monsieur Des Cartes dans
la seconde partie pour une loij de nature, ie m'estonne qu'il l'a oublie dans sa Troisiesme partie<note n="#7"/>; Mais il nij auoit autre moijen d'establir cette belle Chimere des Vortices Celestes, Et l'analogie luij parut trop belle pour l'abondonner<note n="#8"/>.</p>
<p>Mais enfin pour monstrer ce que i'aij auancee que c'est la figure du canal laquelle est cause, quand on le tourne Circulairement que la boule contenuë s'esloigne toujours du centre. Je dis hardiment mesme sans auoir fait l'experience que si le coste du Canal n'est pas le diametre du Cercle du mouuement, il se peut faire que la boule s'aproche du centre aussi bien, que s'eloigne. par exemple soit le canal
<figure><graphic url="huyg003oeuv06ill95.gif"></graphic></figure>
ABC, la boule D, le centre du mouuement in E, ie dis quand le Triangle EAC sera tourne sur le centre E selon la ligne ABC que la boule D a la fin sortira par A c'est a dire priemierement elle s'approchira du centre jusques in B &amp; puis derechef s'eloignera.</p>
<p>Mais quand la Canal est Circulaire comme on voit dans la 2. figure &amp; que le centre du mouuement soit in E, la boule D faira tout le tour. Mais selon que le centre du mouuement sera pose hors ou dans le cercle le mouuement de la boule aura des autres simptomes.</p>
<p>Mais quand le canal seroit vne spirale pose le centre du mouuement estre le mesme que le centre de la spirale, vne boule tourne dedans d'un coste approchera auec rapidite du centre, &amp; il demeurera, mais quand on le tournera de l'autre coste elle s'eloignera dercchef;</p>
<p>Je n'adjouste point les demonstrations, puisque ie ne doubte nullement que uous ne les trouiez vous mesme apres auoir quitte le preiuge que vous auez encore, puisque elles sont assez faciles.</p>
<p>Pour le reste puisque il ij a apparence que cette este ie pourrois faire vn voijage, aux Ifles de l'Amerique, ie vous supplie de me faire sçauoir si en ces quartiers la ie serois capable de rendre quelque seruice ou a vous ou a la republique des Sçauans; J'aij dessein de mener auecq moij deux Horloges a pendule vn de vostre façon &amp; l'autre de la mienne, ou le pendule n'est pas attache a vn filet comme vous faites parce que cela ne laisse pas d'auoir ses incommoditez, &amp; ie n'aij pas besoing non plus de la description de la roulette pour esgaler les vibrations, car elle est rarement fait auec exactitude par les Ouriers; De sorte que ie les esprouueraij
touts deux; Si ie auois les Ephemerides des Satellites de Jupiter ie tascheraij aussi de marquer les longitudes par ce moijen; Cependant en quel quartier du monde que ie puisse estre, ie seraij toujours auec passion</p>
<div type="closer">
<p>Monsieur
<lb/>Vostre tres humble et tres obeissant Seruiteur
<lb/><persName key="nula011">F.W. Baron de Nulandt</persName>.</p>
</div>
</div>
</body>
</text>
</TEI>
