<TEI>
<teiHeader>
<meta type="id" value="1214"/>
<meta type="date" value="1664-02-22"/>
<meta type="sender" value="huyg003"/>
<meta type="recipient" value="huyg008"/>
<meta type="senderloc" value="parij001"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z1214">
<div type="opener">
<p>A <placeName key="parij001">Paris</placeName> ce 22 Fevrier 1664.</p>
</div>
<p>Avanthier nous vismes danser le Ballet<note n="#1"/> au Palais Royal qui fut beau et magnifique, et sur tout les Entrees des dames, qui estoient jusqu'a 22 en nombre, et plusieurs fort belles. C'estoit la 3<hi rend="sup">me</hi> fois et aujourdhuy ce sera la 4<hi rend="sup">me</hi> et lundy la 5<hi rend="sup">me</hi> et derniere. Au sortir de là j'avois si chaud qu'il falut changer de chemise.</p>
<p>J'ay dit a Monsieur Thevenot les soins que vous voulez prendre pour luy, dont il vous remercie fort.</p>
<p>Je ne scaurois pas vous dire pour certain si le frere de Zeelhem a demandè nouuellement avis a mon Pere touchant ce que scavez<note n="#2"/>, mais je scay bien que cy devant il y a 2 ou 3 mois, il luy proposa celle la avec deux autres encore, et que le Signor Padre des lors sembloit incliner a cette premiere, aupres de qui vous dites qu'il est tousjours si assidu. J'ay fait venir a propos cette matiere encore aujourdhuy, et je voy qu'il est encore assez portè de ce costè la, et qu'il ne s'opposeroit pas fort si le frere venoit a le consulter. Il dit que le Pere et mere sont d'honnestes gens, et que la dote de 40 mille ℔ n'est pas si petite, quoy qu'il souhaiteroit qu'elle fust meilleure. En suite multa de iniquitate temporum pour nous autres, ce qui nous porta dans d'autres discours. Quand on me demandera mon avis je le diray librement et soutiendray tousjours que le frere devroit aspirer a quelque alliance plus considerable et plus utile, et qu'il sera d'ailleurs tresmal a son aise avec la rente de ces 40 mille ℔ et ce qu'il apportera de son costè, qui durant la vie de Pere ne sera pas grand chose. Pour moy j'avoue que ce ne seroit pas mon affaire, et que j'aimeray tousjours plus de supporter la pauuretè estant seul, qu'en ayant femme et enfans. Mais vous à propos, avec vostre Zelandoise<note n="#3"/> croiez vous faire beaucoup mieux vos affaires? Ou en estes vous, quels rivaux avez vous? Il me semble que vous en parlez assez froidement cette fois.</p>
<p>Je m'estonne comment vous ayez pu ignorer si longtemps que j'avois receu le present du Roy<note n="#4"/>, puis que je l'ay escrit au frere de Zeelhem<note n="#5"/> et a ma soeur<note n="#6"/> si je ne me trompe. Ce n'estoit que 400 escus, qui a dire vray me sont venus fort
bien a poinct et m'ont espargnè la peine de demander si souuent de l'argent a mon Pere comme sans cela j'eusse estè contraint de faire; qui comme vous scavez est chose tres facheuse. S'il se plaint avec tout cela que je luy couste cher, c'est qu'il cherche suject de vous prescher le menage. Il me fit lire dernierement une lettre au frere par la quelle il sembloit accorder quelque augmentation a nostre pension ordinaire, et demandoit de combien l'on pretendoit qu'elle fut. I' espere qu'on n'aura pas negligè d'en profiter, et voudrois bien scavoir ce qui s'en est ensuivi. Par ce que j'avois quelques machines a payer, que j'avois fait faire, et dont je ne voulois pas parler a mon Pere<note n="#7"/>.</p>
<p>Nous dinames hier chez Monsieur de Guenegaut<note n="#8"/>, ou je fis venir apresdiner la machine du vuide qu'a Monsieur de Montmor, pour faire veoir les experiences a cette dame<note n="#9"/> qui est la meilleure femme du monde, et a 2 ou 3 autres curieux et curieuses.</p>
<p>Le bon Don Sebastian a perdu depuis peu son Pere, sur quoy je m'en vay luy escrire un mot de compliment.</p>
<p>Je vous remercie de toutes vos nouuelles et attendray par vostre premiere un poco di raguaglio des nopces d'Amsterdam<note n="#10"/>.</p>
</div>
</body>
</text>
</TEI>
