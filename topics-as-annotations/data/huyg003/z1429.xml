<TEI>
<teiHeader>
<meta type="id" value="1429"/>
<meta type="date" value="1665-07-09"/>
<meta type="sender" value="huyg003"/>
<meta type="recipient" value="chap002"/>
<meta type="senderloc" value="?"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z1429">
<div type="opener">
<p><persName key="chap002">Chapelain</persName>.</p>
</div>
<p>La derniere estoit par la quelle il me continuoit l'offre de traiter de ma part avec Thuret, il est malaise de trouuer moyen pour estre assurè entierement, ou il pourroit comme vous dites en vendre sans mes marques, mais un homme de bien comme Thuret ne voudra pas s'exposer a estre convaincu d'infidelitè, comme il le seroit si on trouuoit apres tels horologes non marquez. Monsieur Moray me promet<note n="#1"/> tousjours l'instruction amplifiee. quand je l'auray je veux bien la traduire et vous la faire corriger. et mesme s'il tarde trop longtemps je la donneray de moy en y adjoustant ce qu'il m'a escrit depuis de la relation de Holmes. nostre premiere rencontre avec les ennemis n'a pas eue si bon succes quil avoit creu et vous pouuez croire combien ce coup est sensible a tous les bons patriottes. toute fois comme ce n'a estè que le desordre dans nostre flotte qui a estè la principale cause de ce desastre l'on espere de faire mieux a l'avenir, ne pas perdre courage. des bonnes nouuelles de France. Au reste Monsieur ne scavez vous rien de celles qui me regardent en particulier, ou faites vous semblant de les ignorer. Car seroit il possible que ceux qui me veulent faire du bien s'en voulussent cacher a vous qui m'en voulez plus que personne du monde. Ne scauriez vous pas la proposition<note n="#2"/> qui m'a este faite de la part de Monsieur <persName key="colb012">Colbert</persName> par Monsieur de Carcavy<note n="#3"/>, de venir demeurer a Paris. Si je l'avois creu je vous en eusse escrit il y a 2 ou 3 semaines, mais je n'ay commencè d'en douter que depuis peu, voiant que vous ne m'en mandiez rien. Quoy qu'il en soit je vous diray icy que j'ay consenti sans
difficultè a cette proposition l'ayant jugee fort a mon avantage et dont il me pouroit arriver grand bien et nul mal. et c'est ainsi que tous mes amis la trouuent.</p>
<p>Je m'estonne cependant qu'ayant escrit depuis par deux fois<note n="#4"/> a Monsieur de Carcavy, je n'ay rien receu de sa part; et j'apprehende que d'un costè ou d'autre les lettres n'ayent estè mal adressees, dont je serais tres fachè, car comme vous pouvez bien penser jattens avec quelque impatience la resolution d'une affaire qui me concerne comme celle là. Il seroit superflu Monsieur de vous prier de contribuer ce que vous pourrez pour faire qu'elle s'acheve a ma satisfaction, puis que vous estes en possession de procurer mon bien sans que jen scache rien. Continuez moy donc seulement l'honneur de vos bonnes graces, et soyez assurè que je les estime au point que je doibs et que je suis a jamais</p>
<div type="closer">
<p>Monsieur</p>
</div>
</div>
</body>
</text>
</TEI>
