<TEI>
<teiHeader>
<meta type="id" value="1532"/>
<meta type="date" value="1666-04-11"/>
<meta type="sender" value="huyg001"/>
<meta type="recipient" value="scho254"/>
<meta resp="corpus" type="senderloc" value="denha004"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z1532">
<div type="opener">
<p>A Monsieur l'Electeur de Maijence</p>
<p>11 Aprilis 1666.</p>
<p>Monseigneur;</p>
</div>
<p>Il s'en est peu falu que cest honeste homme eust trouué mon Fils<note n="#2"/> parti.
Il a pleu au Roij Tres Chrestien de me faire tant presser son depart par lettres de Monsieur <persName key="colb012">de Colbert</persName> qu'en fin il n'ij a plus eu moijen de m'en defendre, quelque repugnance que j'aije à perdre ce precieux Garçon de veuë auant mourir.
Je luij aij donc ordonné d'informer de ce seruice Vostre Altesse Electorale auec tout ce qui se peut de franchise.
Aussi Monseigneur a il jugé qu'il en auoit bon besoin, la methode du bon Pere Rheita n'estant pas de grande consideration aujourdhuij comme en peu d'années la science s'est rafinée à grands pas.
Encor n'en sçait on pas tout ce qui se doibt sçauoir, et (comme il me semble que c'est Seneque qui parle des Cometes)
quae in lucem eruet longioris aeui diligentia<note n="#3"/>.
Je supplie tres-humblement Vostre Altesse d'auoir aggreable le peu de seruice qu'on a eu moijen de luij rendre en ceste petite occurrence, et de se vouloir asseurer que s'il ij en a de plus grandes de ma portée, où je puisse meriter l'honneur de ses commandemens elle me trouuera tousiours plein d'ambition de pouuoir acquerir la grace d'estre creu &amp;c.</p>
</div>
</body>
</text>
</TEI>
