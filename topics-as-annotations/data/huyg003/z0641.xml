<TEI>
<teiHeader>
<meta type="id" value="0641"/>
<meta type="date" value="1659-07"/>
<meta type="sender" value="huyg003"/>
<meta type="recipient" value="slus001"/>
<meta type="senderloc" value="?"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="z0641">
<div type="opener">
<p>Nobilissimo Clarissimoque Viro Domino <persName key="slus001">Renato Francisco Slusio</persName> <persName key="huyg003">Chr. Hugenius</persName> S.</p>
</div>
<p>Exemplum Mesolabi tui<note n="#1"/> tradidit mihi nuper vir optimus S. Sorberius, quem libellum evolvere atque examinare prius volui quam gratias tibi agerem de exoptatissimo atque exspectatissimo munere. namque eum sub praelo esse per eundem Sorberium antea cognoveram. Ecce igitur tandem habitu se digno in lucem prodiens opusculum tuum, dignoque comitatu auctum, mihi vero cum omni ex parte perplacens, tum ea praecipue qua methodi tuae in Mesolabo doctrinam liberaliter exhibitam qua nihil.<note n="#2"/> Meministi credo cum prima vice<note n="#3"/> illud edidisses me<note n="#4"/> putasse methodum
illam mihi perspectam, quod sane non immerito suspicabar quum talem invenissem quae fere easdem omnes constructiones cum illius problematis tum caeterorum solidorum mihi suppeditaret. Nunc vero multum diversis vijs nos institisse intellexi, tua quidem meliore at mea ne nunc quidem plane contemnenda aut inutili. Data vero Ellipse qualibet duas medias reperire subtiliter profecto ex tuis nunc deduxisti, quod idem tunc aliter atque alia plane aggressione assecutus eram, constructionemque eam ni fallor tecum tunc temporis communicavi<note n="#5"/>.</p>
<p>In problemate de flexu contrario Conchoidis agnosco pristinae benevolentiae effectum, in honorifica quam facis mei mentione, etsi merito vereri debeo ne qui tuam hanc et Heuratij nostratis circa idem problema exercitationem<note n="#6"/> viderit, quae Schotenij commentario in Cartesianam Geometriam inserta est, imperitiam meam incuset, quem tam multa tamque pulcra quae de hoc argumento dicenda restabant, effugerint. Sed facile excusabunt credo qui me novitium ac tironem adhuc in Geometria cum illa scriberem fuisse scient; quod parum attendunt, qui mihi primitias illas studiorum meorum quas tunc una edidi, de Circuli Magnitudine inventa<note n="#7"/> inquam, et illis anteriora de Quadratura Hyperboles et Circuli<note n="#8"/>, quasi nullius praetij ac lucis indigna nunc objiciunt, de quorum injuria non est quod in praesentiam apud te conquerar, quia brevi et qui sint cognosces, faciamque ut appareat me non impune lacessitum. De tuis vero ut dicere porro exequar, nihil in ijs reperi quod non ingenium artem autoris prae se ferent<note n="#9"/>, sive enim in geometricis sive in arithmeticis calculum analyticum instituisti, tanta peritia ac dexteritate ubique eum tractans ut mea opinione nemo hac in parte se tibi praeferre queat. Vale Vir Amicissime.</p>
</div>
</body>
</text>
</TEI>
