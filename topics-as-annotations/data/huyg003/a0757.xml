<TEI>
<teiHeader>
<meta type="id" value="0757a"/>
<meta type="date" value="1660-06-26"/>
<meta type="sender" value="hein009"/>
<meta type="recipient" value="boul014"/>
<meta type="senderloc" value="denha004"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="a0757">
<div type="opener">
<p><persName key="boul014">Ismaeli Bullialdo</persName> Viro Clarissimo <persName key="hein009">Nicolaus Heinsius</persName> S.P.D.</p>
</div>
<p>Spes jampridem cum facta nobis sit, vir celeberrime, de tuo in hocse terrarum tractus excursu<note n="#1"/>, intermisi scriptionis officium, ne inani verborum ambage traherem et frustrarer accinctum itineri, quem jam jam nobis adfuturum augurabar. Sed cum differri profectionem in dies agnoscam, in antecessum quicquid hoc est alloquii ab homine tui studiosissimo habe, praesertim cum ad jucundissimas literas tuas die quinto mensis Martii proxime elapsi exaratas responsis nihil hactenus pararim. Hugenio nostro gratias egisse Principem Hetruscorum Leopoldum pro Systemate Saturnio noli persuasum habere, ut credas. Falsus omnino rumor ille fuit, qui virum illustrissimum induxit, ut id tibi nunciaret. Aliud scis comitatis legem postulasse; nec officii neglecti rationem ullam excogitare possum. Nisi quod aut indignatus est frigidius in ipso scripto Galileum suum laudari, aut quod terrarum motum asserenti veritus est subscribere hac tempestate, qua ad honores ecclesiasticos<note n="#2"/> in aulâ Romana creditur aspirare. Quicquid sit, ego litem istam meam non facio. Peti a Carolo Dato nostro, ut ingenue causas silentii mihi aperiret, sed is, cum frequenter me per literas conveniat, et caetera accuratus sit, hic tamen Harpocratem agit. Interim Itali in amicum nostrum insurgunt magno conatu, jamque Bononiam cecinisse signa intelligo<note n="#3"/>, <hi rend="i">ac librum</hi><note n="#4"/>
<hi rend="i">prodiisse ἐριςιϰὸν</hi>, <hi rend="i">quem alius mox sit excepturus</hi>, <hi rend="i">ab Eustachio Divino</hi>, <hi rend="i">et Honorato Fabro</hi> conjunctis operis contextus.</p>
<p>Nos Schotenum nuper<note n="#5"/> extulimus, magno cum mathematicorum studiorum damno. Prodiit proximis diebus in hac civitate Florentinum Concilium graece descriptum<note n="#6"/> a delegatis ecclesiae orientalis<note n="#7"/>, qui ipsi Synodo interfuerunt. Caeterum cum haec historia multum sit diversa ab illa narratione, quam Romae jam pridem prodiisse haud ignoras, cumque in contraria omnia abeat, ac manifeste obloquatur iis commentariis<note n="#8"/> quam immenso molimine <hi rend="i">Leo Allatius</hi><note n="#9"/> <hi rend="i">de perpetuo</hi> utriusque <hi rend="i">ecclesiae consensu divulgavit</hi>, <hi rend="i">turbas hinc non mediocres fore concitandas praevideo. Gronovius</hi> noster Senecae Tragoedias<note n="#10"/> plurimis locis castigatas ad fidem cum aliorum codicum tum Florentini optimi jam praelo commisit. <hi rend="i">Tacitum</hi><note n="#11"/> quoque partim a se, partim a Lipsio aliisque illustratum. Sed in Tacito minus laboris, credo, insumpsit. Audio etiam prodiisse doctissimum commentarium<note n="#12"/>
<hi rend="i">Ratboldi Schelii</hi><note n="#13"/> <hi rend="i">de militia Romanâ</hi>, quem Amstelodamo indies hic expectamus. <hi rend="i">Ovidius meus</hi> testudineo incedit gradu, idque typographorum culpa, cum in me jam nihil sit morae. <hi rend="i">Florentiâ scribunt editionem</hi><note n="#14"/> <hi rend="i">Apollonii Pergaei Arabicam valde urgeri.</hi> Attulit nuper mihi ex illâ urbe tabellarius observationes Geometricas<note n="#15"/> Vincentii Viviani, quibus ille librum Apollonii quintum instaurare et supplere conjecturâ minime infelici est aggressus. De Apollonio tamen ipso mallem minus festinassent Florentini, quod in eadem Sparta adornanda jampridem occupetur <hi rend="i">Clarissimus Golius</hi>, cui cum exhibuerim specimen operis <hi rend="i">Florentini</hi> is asseveravit mihi, non esse ipsum <hi rend="i">Apollonium</hi>, quem illi sint edituri, sed <hi rend="i">Apollonii compendium</hi>, cum ipse Apollonium genuinum penes se Arabice extare affirmet.</p>
<p>Abiit hinc in Gallias praeterita hyeme doctissimus <hi rend="i">Gudius</hi><note n="#16"/>, gente Holsatus, studia humaniorum literarum, quibus feliciter hactenus incumbit, promoturus. Is, si vobis etiamnum adest, et te convenire solet interdum, meo nomine quaeso meisque verbis salveat. Sollicitum me aliquamdiu habuit cura carissimi capitis, praesertim cum nihil toto, quo a nobis jam abest, tempore aut ad me aut ad alios amicos literarum dederit. Commendaram illum nostro Menagio. Sed ne ille quidem quicquam ad ista mihi reponit. qua tamen in re nihil insolenter fecit, sed antiquum obtinere mihi omnino est visus.</p>
<p>Si aut <hi rend="i">Glossaria Labbaei</hi><note n="#17"/> aut <hi rend="i">Themistii nova</hi> editio<note n="#18"/>, aut quicquam hujus notum apud vos nuper prodiit, eorum exemplar ut tecum feras, etiam atque etiam rogo. Pretium librorum aut eo ipso, quo huc adveneris, momento tibi restituetur, aut jam nunc a me numerabitur, et Lutetiam ad te mittetur, si tempestivum est. Cur hoc a te sperare audeam, librariorum nostratium supinitate fit, qui libros apud vos editos toto nonnunquam biennio serius, quam fieri debebat, venales exponunt. De scriptis Theologicis minus sum sollicitus. <hi rend="i">AElianum</hi><note n="#19"/> <hi rend="i">tamen Fabri</hi><note n="#20"/>, si jam publici iuris est factus, cupiam videre, et si qui <hi rend="i">Menagianas ad Laertium</hi><note n="#21"/>
<hi rend="i">observationes</hi> typis descriptae sunt. Habes hic epistolium ad Clarissimum
Medonium<note n="#22"/>, quod Tolosam perferri rogo cures. Vale, vir Eximie, et me tibi addictissimum amare perge.</p>
<div type="closer">
<p>Dabam <placeName key="denha004">Hagae Comitum</placeName> <date>A<hi rend="sup">o</hi>. CIƆIƆCLX a.d. XXVI Junii</date>.</p>
</div>
</div>
</body>
</text>
</TEI>
