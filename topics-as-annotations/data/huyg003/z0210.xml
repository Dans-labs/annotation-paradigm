<TEI>
<teiHeader>
<meta type="id" value="0210"/>
<meta type="date" value="1654-12-25"/>
<meta type="sender" value="huyg001"/>
<meta type="recipient" value="pfal901"/>
<meta type="senderloc" value="?"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z0210">
<div type="opener">
<p>A Madame la Princesse Palatine Elizabeth.</p>
<p><date>25 Dec. 1654</date>.</p>
<p>Madame;</p>
</div>
<p>Mon <persName key="huyg003">Archimede</persName> venant encor de mettre au jour quelque production nouuelle de son creu, je me haste de preuenir le reproche dont Vostre Altesse a voulu m'honorer par le passé, quand j'aij tardé de luij rendre compte de la naissance de quelque semblable mien petit sils chez moij. L'auteur commence tellement à detremper les chaleurs de la premiere jeunesse, qu'il tesmoigne d'entendre que c'est de couuer ses ouurages, et de laisser si bien meurir ce qu'on a conceu, que dans quelque temps apres l'on deuienne juge competent de soy mesme, et qu'on soit capable de reconnoistre les defaults qui a leur premiere naissance sont peu visibles. C'est, madame, ce qui le porte à delaijer la publication d'autres pieces plus plaisantes que ceste cij qu'il a en main, et qui n'en sortiront point que Vostre Altesse ne soit suppliée d'en vouloir veoir les premieres copies. J'espere qu'elle voudra imputer ceste importunité au respect que nous portons, Pere et fils, à l'honneur de ses commandemens et par là mesme m'asseurer qu'elle me continue la grace de me croite sans reserue. etc.</p>
<div type="closer">
<p>Madame.</p>
</div>
<p>Le mois de septembre passé je me suis veu en grande tentation d'aller rendre mes tres-humbles deuoirs à vostre Cour; quand au retour du païs de Luxembourg me trouuant à Treues, je descendis la Moselle jusqu'a Cobelents<note n="#2"/> d'où le voyage n'eust pas esté fort grand au Palatinat; mais la haste que j'auoy d'en finir un de pres de 3 mois, et des affaires qui me restoyent à uider dans la Comté de Moers, me firent tourner visage vers Cologne. Si une autre fois l'on m'enuoije si haut, je sçauray mieux me preualoir de l'occasion. Ce que madame Bret me rapporte des incommoditez, que Vostre Altesse rencontre en sa veuë me faict croire que dans une heure de conference je pourroy la seruir d'assez bon Lunettier. Il n'y a que le medicus passiuus.</p>
</div>
</body>
</text>
</TEI>
