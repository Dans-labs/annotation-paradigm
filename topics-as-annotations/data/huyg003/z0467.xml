<TEI>
<teiHeader>
<meta type="id" value="0467"/>
<meta type="date" value="1658-02-27"/>
<meta type="sender" value="chap002"/>
<meta type="recipient" value="huyg003"/>
<meta type="senderloc" value="parij001"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z0467">
<div type="opener">
<p>Monsieur</p>
</div>
<p>Je pensois n'auoir perdu que la lettre que je vous escriuis il y a quatre mois<note n="#2"/>, et cela suffisoit pour me donner la plus grande mortification du monde. Mais a ce que j'apprens par la vostre du 14. du courant<note n="#3"/> j'ay encore perdu celle dont vous m'auiés honnoré de vous mesme sur la fin de l'année passée<note n="#4"/>, et j'en serois inconsolable si je ne voyois par cellecy que vous me conserués tousjours en vostre amitié la part que vous m'y auiés promise, et que vous ne me jugés pas indigne de la communication des belles choses que vostre noble Genie et les grandes lumières que vos Estudes vous ont aquises ont produittes pour l'ornement du Monde et pour l'instruction du Genre humain. Ce bien la eust manqué au bonheur de ma vie si vous me l'eussiés enuie et dans labondance de tous ceux qu'vne ame moderée peut souhaitter, c'eust esté assés de la priuation de celuy cy pour mempescher de me dire heureux. Car vous me permettres de vous assurer philosophiquement que depuis vous auoir veu et auoir veu les essais de vos rares connoissances je vous ay regardé comme vn tresor qui deuoit faire la passion de toutes les personnes biennées, et dont la possession pouuoit enrichir les plus auares de vertu. Mais l'amour que la vostre auoit produit en mon ame ne se bornoit pas à mon seul interest; il passoit jusqu'au vostre et je ne vous mentiray pas quand je vous diray que je vous y considerois encore plus que moy dans le desir que vous fussiés aussi estime que vous merités de l'estre. Cest ce qui m'obligea, des le commencement de l'année passée, a vous exhorter de verifier aux
yeux de tous les habiles la descouuerte de vostre Satellite de Saturne et la veritable constitution du Corps et du Mouuement de Saturne mesme; choses de tel prix en soy par l'esloignement de cette Planette et la difficulté des Obseruations que si vous en venés a bout vous ne pouués manquer d'estre placé sans enuie entre les plus celebres Astronomes qui ayent jamais recherché les Cieux. Cest encore ce qui mengage a vous renouueller icy linstance que je vous en fis alors desormais que par les deux differentes figures des apparences de Saturne en diuers temps, que vous m'aués enuoyees, je suppose que vous estes resolu de son veritable Systheme, et qu'il n'y a plus qu'a l'exposer au jour, sans que les speculations que
d'autres ont faittes sur la mesme matiere facent peur aux vostres, ni approchent que de bien loin du vray but ou vous aués touché. Pour vous y porter dauantage vous scaurés que le mesme jour que Monsieur <persName key="tass006">Tassin</persName> me rendit vostre derniere lettre, en quelque mauuais estat ou je fusse pour vne cheute que j'auois faitte sur nos glaces, je l'allay faire voir dans nostre Assemblé de chés Monsieur <persName key="monm010">de Monmor</persName> à tout ce qu'il y a d'illustre en scauoir soit Philosophique soit Mathematique a Paris et je vous puis assurer que vous en receustes vn grand applaudissement de chacun et que tous me prierent de vous maintenir dans l'amour de cette belle discipline qui vous faisoit produire des fruits si precieux et si vtiles au Public. Plusieurs d'entreeux auoient ouy parler de l'Inuention de cette horloge dont vous me parlés et me conjurerent d'en obtenir de vous vne Description qui en pust faire voir la merueille, surtous Messieurs de Monmor et Theuenot, ce dernier le Cousin de la Demoiselle<note n="#5"/> que vous visitastes auec Monsieur <persName key="mylo002">Milon</persName> et du scauoir de laquelle vous demeurastes si satisfait. Si vous faittes l'vn et l'autre jen vseray comme je dois pour vostre reputation et vous en rendray conte fidelle. J'ay fait chercher par mon homme la copie<note n="#6"/> que je luy fis faire de ma precedente auant que la fermer vous la trouverés auec cellecy, ayant este bien aise de vous l'enuoyer afin que vous voyes en toutes deux l'vniformité de mes sentimens pour vous. Ayés agreable que je les accompagne d'vne Response que je fais a nostre cher Monsieur <persName>Heinsius</persName>, et que je vous supplie qu'il la reçoiue aussi seurement que vous luy en aués desja fait tenir vne autre<note n="#7"/> il y a vn an ou quinze mois. Je suis avec beaucoup de sincerite</p>
<div type="closer">
<p>Monsieur
<lb/>Vostre treshumble et tresobeissant seruiteur <persName key="chap002">Chapelain</persName>.</p>
<p>De <placeName key="parij001">Paris</placeName> ce <date>27 Feur. 1658</date>.</p>
</div>
</div>
<div type="para">
<p>A Monsieur Monsieur <persName key="huyg003">Christianus Hugens de Zulichem</persName>. A la Haye.</p>
</div>
</body>
</text>
</TEI>
