<TEI>
<teiHeader>
<meta type="id" value="0860"/>
<meta type="date" value="1661-05-08"/>
<meta type="sender" value="huyg001"/>
<meta type="recipient" value="conr041"/>
<meta type="senderloc" value="?"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z0860">
<div type="opener">
<p>A Monsieur <persName key="conr041">Conrard</persName>.</p>
<p><date>8 Maij 1661</date>.</p>
<p>Monsieur</p>
</div>
<p>Je me suis doubté de quelque nouuelle atteinte arriuée à vostre santé.
ne pouuant croire que sans cela vostre bonté fust capable de me refuser quelque soulas dans l'inquietude où vous m'auiez veu<note n="#1"/>.
Le bon Archimede, qui en auoit donné le subjet, s'en est aucunement laué, sur ce que nostre Resident à Calais<note n="#2"/>, auoit retenu sa lettre, jusques à ce qu'au retour du vaisseau qui l'auoit transporté, il eust moijen de m'asseurer en mesme temps de son heureux passage.
Ainsi souuent le trop de soin deuient inofficieux, ce qu'il faut prendre en bonne part de ceux dont il paroist que l'intention n'est que telle. Si vous voulez traicter Archimede auec ceste mesme douceur, qui aussi bien vous est naturelle, de sa partie je me rendraij son Aduocat, et vous prieraij d'imputer son peu de inciuilité, en matiere d'escrire, à des pensées plus sublimes, qui le rendent negligent en tout ce qui est plus bas que là où elles vont.
Bref je n'ij sçauroij que faire, et quand je voij qu'il me traicte à peu pres comme ses amis de Paris, qui l'ont tant obligé, je dis que peut estre un jour le publiq se ressentira de ses nonchalances, et qu'il paijera auec usure à tout le monde, ce qu'il a manqué de fournir à chasque particulier.</p>
<p>En Angleterre il a rencontré toute sorte de bon accueil<note n="#3"/>.
mesme du Roy qui en faict cas, et de force gens de condition et de sçauoir.
Il s'est amusé je pense, comme d'autres à veoir la pompe excessiue de ce couronnement: mais vous n'entendrez pas sans rire ce qu'il me mande en ces termes: le jour mesme du Couronnement je fus chez le faiseur de Telescopes<note n="#4"/> obseruer Mercure dans le Soleil, et le vis tres bien, à une heure et demie et à deux, qui est une obseruation tres
remarquable
et rare<note n="#5"/>.
Je vous donne à penser, Monsieur, si des gens comme luij n'auroijent de la peine à baisser la veüe pour contempler le Triomphe d'un Cesar, si en mesme temps un Mercure se rencontroit en visite du soleil.
Aussi ne prend il point la peine de me faire aucun recit de ce que tout le monde a tant admiré, mais m'en promet sa relation de bouche au premier jour, ne supportant l'air estouffé de Londre qu'auec incommodité: à quoy je ne desire pas qu'il s'expose trop longtemps.
Ce trop longtemps me faict souuenir que je m'oublie à vous entretenir de chose de trop peu de consideration.
Vous aimerez mieux ma response, sur ce que vous me proposez touchant Monsieur <persName>le Comte de Dona</persName>; et elle sera courte; n'ij aijant apparence que je sache d'aucun Gouuernement qu'on luij destine.
Madame sa femme<note n="#6"/> est venue faire sa Cour à Cleue: mais l'Intendance de ceste duché et autres voisines est en si bonne main, que je ne voy pas que personne ayt subject de s'ij attendre.
Il y a un autre emploij que je voudroy bien qu'il ij eust moyen de luy donner, mais à cela il ij a plus d'un mois ou deux qui m'en font desesperer.
Il faut veoir comme dieu reglera les euenemens.</p>
<div type="closer">
<p>Je le prie de vous conseruer en santé tres-constante et demeure tres-constantement &amp;c.</p>
</div>
</div>
</body>
</text>
</TEI>
