<TEI>
<teiHeader>
<meta type="id" value="2444"/>
<meta type="date" value="1686-10-10"/>
<meta type="sender" value="tsch002"/>
<meta type="recipient" value="huyg003"/>
<meta type="senderloc" value="slano901"/>
<meta type="recipientloc" value="denha004"/>
<meta type="language" value="la"/>
<meta type="link" value="2443"/>
</teiHeader>
<text>
<body>
<div type="letter" id="z2444">
<div type="opener">
<p>Kieslingswaldae è Musaeo meo 10 Octob. 1686.</p>
<p>Nobilissime Vir</p>
<p>Amice plurimum colende.</p>
</div>
<p>Annus fere elapsus est ex quo te salutatum Hagam Comm. ibam, reversus in patriam varia sese obtulere negotia, in his hactenus plus ac dici potest hic meus Tractatulus me districtum tenuit, quem procuravi, quantum per ingens adeo intervallum licuit, ut accurate sensuique meo apprime conveniens adaptaretur et imprimeretur; hunc Tibi jam mitto, enixissime rogans, ut eundem quemadmodum mihi praesens amicè promisisti, Parisios transmittere velis, quò Academiae Scientiarum (unà cum literis meis, et 15 exemplaribus) ac deinceps Regi, quantò ocyus possit offerri. Obsigna quaeso literas, ubi eas perlegeris, ad D. du Hamel exaratas. Nullatenus dubito, quin omnia optime sis curaturus pro meo desiderio; hoc unicum mihi est votis, ut primus hic ingenij mei soetus Tanto Viro probetur; quod si fiam voti compos, haud ambigo de universali Eruditorum approbatione. Hactenus felices ultra modum in studijs feci progressus, de quibus mea suo tempore scripta testabuntur, ac sese curiosa valde in experientijs obtulerunt. Mechanica quod spectat, absolvi ex voto inter alia Speculum meum Causticum, quod prorsus admiranda praestat effecta: est illud amplitudine 3 ulnarum Lipsiensium, conflatum, ut nosti, ex solâ laminâ cuprea, figurae perfecte sphaericae. Lignum in momento vividissimam flammam concipit, plumbum, stannumque aquae instar destillant, adeò ut intra pauca horae minuta integras libras destruat, lamina ferrea, ut et chalybea, ubi focum attigerit, è vestigio fulgentissime candet, ac guttatim dissolvitur, perforat item intra pauca horae minuta nummum imperialem, ex purissimo argento factum, vel in fluorem redigit, breviter eadem plane effecta, quae Parisijs videre<note n="#2"/> datum fuit praestat. De cetero quia speculum hoc nitidissime politum, opticae projectiones perpulchra representantur, caput aliudve
membrum longe dissitum, et insolitae magnitudinis extra speculum in libero aëre exhibetur, similiaque his efficit: sed horum quaedam suo tempore in Actis Lipsiensibus publicata videbis<note n="#3"/>, et spero hactenus publico commissa, et suo tempore ibidem impressa tibi haud ignota esse, in quibus, ut et in praesenti Tractatu semper datâ occasione pro viribus Nominis tui famam celebrare nullo modo intermisi: sum enim animitus</p>
<div type="closer">
<p>Generositatis tuae indefessus Cultor <persName key="tsch002">Ehrenfried Walther de Tschirnhaus</persName>.</p>
</div>
<p>P.S. Tibi tria exemplaria mei Tractatus Tract. hisce transmitto.</p>
<p>Si tibi plura nota fuerint de microscopio Campani, quod omnia hactenus fabricata objectorum ampliatione, campi majore extensione, claritate ac usu superat, ac quae mense Julio in Eruditorum Actis recensentur<note n="#4"/> ea quaeso mihi tua opera innotescant. Rursum. Vale.</p>
</div>
<div type="para">
<p>Wel Edele en zeer Geleerde Hr. Mijn Heer <persName key="huyg003">Christiaan Hugens Heer van Zuilichem</persName> presentement a la Haye.</p>
</div>
</body>
</text>
</TEI>
