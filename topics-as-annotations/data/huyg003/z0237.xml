<TEI>
<teiHeader>
<meta type="id" value="0237"/>
<meta type="date" value="1655-10-01"/>
<meta type="sender" value="huyg003"/>
<meta type="recipient" value="leyd019"/>
<meta type="senderloc" value="parij001"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z0237">
<div type="opener">
<p>A <placeName key="parij001">Paris</placeName> <date>Kal. Oct. 1655</date>.</p>
<p>A le moult noble chevalier sans reproche <persName key="leyd019">Theodore de Leydis</persName> Chevalier du Lion.</p>
<p>Monsieur</p>
</div>
<p>Deux de vous autres Chevaliers &amp;c. c'est la le commencement de vostre missive<note n="#2"/>, et vaut autant qu'une exprobration facile aux deux autres chevaliers qui sont demeurè en faute de leur devoir, ne vous ayant jusques a present escrit un mot de compliment en recognoissance du bon acceuil dont vostre Seigneurie les à voulu honorer auparavant leur depart. Vous auriez raison de dire à peu pres comme nostre Seigneur quand il avoit guery dix malades desquels il n'y eust qu'un Samaritain qui le vint remercier, n'ay je pas fait civilite et bonnechoses a 4 Chevaliers, et ou sont les 2 autres. la presche que j'entendis faire à un pauvre minime chez nostre ambassadeur le dimanche passè<note n="#3"/> m'a fait souvenir de ceste comparaison. doncques Je soubsignè confesse de vous estre redevable de mille deux cens cinquante remerciments à paier en beaux termes, mais vous supplie humblement de ne les point exiger. Vous scavez trop bien quelle est mon impuissance en pareille matiere et que je ne scaurois me servir d'un stile haut et florissant digne de la lecture de vostre Seigneurie, de qui les lettres sont pleines d'eloquence et de pointes, et meritent d'estre imprimees avecq celle de Balsac ou de Malherbe, pourvu qu'elles n'en soyent pas tirees.</p>
<p>Or laissons la les railleries et disons des veritez. Je puis me glorifier d'avoir esté tousjours des premiers à boire a vostre santè et a celle de vostre bien aimée<note n="#4"/>. d'avoir souhaitte souvent le bonheur de vostre presence; et que vous eussiezeu quelque Hippogrife à monter dessus pour nous pouvoir joindre en un instant. estant à quelque belle promenade comme quand nous flottasmes sur la Riviere de Loire, ou a quelque action celebre, comme quand nous decidasmes par le sort del fortunato dado, qui coucheroit seul ou à deux. item qui auroit le choiz de 4 chevaux dont le meilleur estoit
aveugle. et autres tel cas douteux. Je vous eusse requis pour assister à un debat notable, qui se fit en nostre plein conseil, la premiere fois que nous fusmes a Paris, ou vous eussiez entendu proposer chacun sa pensee a scavoir pourquoy il estoit venu en France. l'un se disant venu pour apprendre à vivre parmy les honnestes gens, l'autre pour voir les hommes illustres, le tiers pour voir ce qu'il y avoit de beau en bastiments et modes nouvelles, quelquun aussi pour n'estre pas chez luij, et apres longues disputes advouants presque generalement que tout ce qu'il y a faire icy ne vaut pas la peine de venir de si loing. Apres cela vous nous eussiez veu tomber dans la dispute du souverain bien, ou il y eut encore grande diversitè d'opinions. Je me souviens qu'il en eust un qui croyoit qu'il le possederoit absolument si avecq ce qu'il avoit desia on luy accordoit un carosse à quatre chevaux pour se promener à la Haije. Voyez si tout cela ne meritoit pas bien vostre presence. Si vous me l'advouez, hastez vous encore de venir, car ce qui se passe tous les jours parmij nous autres est pour le moins aussi ridicule que ce que je viens de conter. Mais si vous ne voulez pas entreprendre le voyage, car aussi bien la belle saison est desia passee, ne laissez pas de vous rejouir en pensant souvent à nous et faites en sorte que vostre pensee vous serve d'hippogrife. Je suis de tout mon coeur</p>
<div type="closer">
<p>Monsieur
<lb/>Vostre Treshumble et tresobeissant serviteur <persName key="huyg003">Chr. Huygens</persName>.</p>
</div>
</div>
</body>
</text>
</TEI>
