<TEI>
<teiHeader>
<meta type="id" value="0766"/>
<meta type="date" value="1660-08-03"/>
<meta type="sender" value="huyg003"/>
<meta type="recipient" value="tacq001"/>
<meta type="senderloc" value="?"/>
<meta type="recipientloc" value="antwe001"/>
<meta type="language" value="la"/>
</teiHeader>
<text>
<body>
<div type="letter" id="z0766">
<div type="opener">
<p><date>3 Augusti 1660</date>.</p>
<p>Reverende et Charissime Vir</p>
</div>
<p>Puderet me non prius promissum exolvisse nisi justam excusationem morae huic obtendere possem; cum enim Antwerpia reuersus<note n="#1"/> apud Bibliopolam anglum<note n="#2"/> ubi venalem prostare antehac Wallisij videram libellum<note n="#3"/> illum quaesivissem, negabat se ullum suppeditare posse quod omnes ad Francofurtenses nundinas ablegasset. Ita diutius adhuc expectandum fuisset nisi tandem Leidae exemplar hoc nactus essem, quod tibi una cum hisce tradetur. Videbis ibi inventa sane quam egregia nec pauca; tum quantis animis sibi suisque laudem eorum adserere contra Gallos geometras Anglus satagat. Qui tamen nescio an ubique satis candidè se gesserit. Certe viso Dettonvilij libro<note n="#4"/> plurima inde in rem suam vertere potuit, atque emendare in quibus antea aberraverat. Neque etiam admodum difficile illi
fuit postquam theoremata mea de conoidum et sphaeroidum supersiciebus<note n="#5"/> accepisset eadem suo quoque modo investigare. Ut nec curvae illius dimensionem quae jam diu ante primumque omnium ab Heuratio nostro prodita fuerat, publicique juris facta. Sed de his hactenus.</p>
<p>Librum<note n="#6"/> quem mihi donaveras commendaverasque legi. visusque est author non infacundus nec indoctus. non omnium tamen gravissimas quae inter nos sunt controversias pertractat, de ijs autem quae scribit in Missae sacrificio adstruendo vel maximè mihi laborare illius argumentatio videtur. In universum autem quid dicam optime <persName key="tacq001">Tacqueti</persName>!
Si rationibus agendum est, nescio an fatis validas reperire possitis ad opiniones tanti momenti mihi persuadendas. librorum enim auctoritatem adducitis qui corrumpi potuerunt, hominum, qui decipi potuerunt; quam longe denique haec omnia absunt a Geometricarum probationum evidentia! quibus jam diu assuevi quibusque vix etiam satis quandoque consido, nisi cum optime perspectae fuerint. atque eae cum in rebus exigui momenti versentur, quid in gravioribus hisce accedere credis? Sed enim dices non tam ratione duce quam Spiritus Sancti auxilio in rectam viam nos dirigi. Tecum sentio atque huic igitur nos committamus. Quidsi autem nihil suggesserit cur a pristina religione recedere debeam, Tu quidem ob hoc infelicem me putabis, ego vero nihil minus. Imo eo ipso feliciorem quod quae a prima juventute pro veris habui eadem nunc quoque talia existimare liceat. Vale et amare perge</p>
<div type="closer">
<p>Tui observantissimum</p>
</div>
</div>
</body>
</text>
</TEI>
