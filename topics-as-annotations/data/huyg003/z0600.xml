<TEI>
<teiHeader>
<meta type="id" value="0600"/>
<meta type="date" value="1659-03-14"/>
<meta type="sender" value="boul014"/>
<meta type="recipient" value="huyg003"/>
<meta type="senderloc" value="parij001"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z0600">
<div type="opener">
<p>A <placeName key="parij001">Paris</placeName> le <date>14 Mars 1659</date>.</p>
<p>Monsieur</p>
</div>
<p>Je vous suis obligé si estroictement pour la faueur que vous m'auez faicte de metre entre les mains de Monsieur l'Abbé Brunetti les verres de Lunettes de longue veüe dont vous me faictes present, que je ne peux vous tesmoigner comme je le voudrois les sentimens de gratitude que j'en ay; si l'expression me manque pour vous les declarer, vous excuserez encores plus facilement, comme je l'espere, mon impuissance de pouuoir par aucun seruice ou office vous rendre vn tesmoignage reel, proportionné au don pretieux &amp; exquis que vous me faites. Le souuenir &amp; la recognoissance que j'en conserueray toute ma vie, &amp; la passion que j'auray tousjours de vous seruir, seront les marques infallibles que vous ne vous serez point trompé en me gratifiant d'vn tel bienfaict, et j'euiteray aussi le blasme que les ingrats encourrent justement.</p>
<p>Lors que Monsieur l'Abbé Brunetti sera arriué a Paris<note n="#1"/>, &amp; qu'il m'aura rendu
les verres je ne manqueray pas aussi tost de vous en donner aduis, &amp; de prattiquer les preceptes que vous me donnez pour la construction du tuyau, &amp; pour l'vsage de la Lunette; La description de toutes les parties est si exacte, que je comprens fort bien comme il faut faire.</p>
<p>Les six exemplaires<note n="#2"/> que j'ay pour vous enuoyer selon l'aduis<note n="#3"/> que je vous en ay donné, ne peuuent pas aller si tost par la voye du marchand<note n="#4"/> dont je vous ay parlé, pource qu'il s'en va a Geneue pour des affaires domestiques, &amp; il n'en sera pas si tost de retour. &amp; ainsi je chercheray quelque autre voye plus prompte.</p>
<p>Mercredi<note n="#5"/> pendant que j'estois hors du logis, il vint vn homme pour m'aduertir qu'il estoit venu des monstres de Hollande de vostre inuention, mais le portier n'eut pas l'esprit de luy demander le lieu de sa demeure, &amp; ainsi je ne scay ou le prendre, ny s'il reuiendra me trouuer. Ce qui me met fort en peine. Je feray ce qui me sera possible pour le descouurir.</p>
<p>Je n'ay pas encores eu le loisir de bien estudier le liure de Monsieur <persName key="pasc001">Paschal</persName><note n="#6"/>, ayant eu des visites a faire pour choses necessaires &amp; importantes aupres de quelques personnes de la Court.</p>
<p>Il est suruenu vne grande diuision<note n="#7"/> dans l'Academie Françoise, deux partis s'y estant formez pour l'admission ou inclusion<note n="#8"/> de Monsieur Boileau<note n="#9"/>. Je suis fasché que cela ayt esté cause de la rupture entre Messieurs Chapelain &amp; Menage. celluyla porte le Sicur Boileau, &amp; celluyci sollicite contre luy, pour ce qu'il en a esté mal traicté en des escrits imprimez<note n="#10"/>. Monsieur Pelisson<note n="#11"/> est le chef de part contre Boileau, poussé par Mademoiselle de Scuderi<note n="#12"/>, pour ce que Boileau a faict vne
Satyre contre Sappho &amp; Herminius, qui dans la Clelie sont Mademoiselle de Scuderi &amp; Monsieur <persName>Pelisson</persName>; Je trouue a redire que cette Damoizelle ayt appellé son ami, Herminius, au lieu de l'auoir nommé Phaon. Les grands de la Court prenent parti dans cette querele, &amp; ils s'en meslent. Monsieur le Chancellier<note n="#13"/> quoi que chef de l'Academie, a declaré quil ne s'y vouloit point trouuer lundi prochain<note n="#14"/> que l'on doibt remettre cette affaire sur le tapis, l'Abbé de Boisrobert<note n="#15"/> l'auoit prié jnstamment de s'y trouuer, Monsieur Menage a fait des sollicitations contraires, &amp; declaré a tous ceux qui seroient pour Boileau qu'ils perdroient son amitié. Ceux de ma portee qui rampent contre terre voyent du pied du Parnasse les foudres &amp; les tempestes que ces beaux esprits y forment. Ces esclairs qui en viennent les esblouissent. Comme cette discorde donnera lieu a vne cruelle guerre, qui fera qu'vn parti chassera l'autre, Nous verrons voler en l'air les poetes &amp; les prosateurs lanceant en terre Satyres, apologies &amp; autres pots a feu qui noirciront les malheureux sur qui ils tomberont; Quel fracas, &amp; tintamarre l'on entendra de toutes
parts, Dieu veuille oster de leur route tout baston &amp; arme a feu, pource que je preuoy qu'ils en viendront aux mains, mesme qu'ils en viendront aux coups de poing s'ils manquent d'autres armes. Cependant je seray bien aise que nous puissions voir vostre Systeme de Saturne, ou les Oyseaux de l'Academie ne scauroient voler ny atteindre; Ils n'ont eu dans leur premiere jnstitution de leur fondateur &amp; Psaphon<note n="#16"/> le Cardinal de Richelieu<note n="#17"/>, que de chanter par tout qu'il estoit Dieu. Je suis veritablement &amp; de tout mon coeur.</p>
<div type="closer">
<p>Monsieur
<lb/>Vostre treshumble &amp; tresobeissant seruiteur <persName key="boul014">Boulliau</persName>.</p>
<p>Monsieur <persName key="huyg003">Hugens de Zulichem</persName></p>
</div>
<p>Depuis ma lettre escrite Monsieur Milon m'a faict l'honneur de me voir &amp; de me dire que c'est luy qui est venu m'aduertir que vous auiez chargé Monsieur l'Abbé Brunetti de l'horologe, ce qui me met hors de peine.</p>
</div>
<div type="para">
<p>A Monsieur Monsieur <persName key="huyg003">Christian Hugens de Zulichem</persName> A la Haye.</p>
</div>
</body>
</text>
</TEI>
