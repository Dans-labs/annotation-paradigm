<TEI>
<teiHeader>
<meta type="id" value="1013"/>
<meta type="date" value="1662-05-06"/>
<meta type="sender" value="mora019"/>
<meta type="recipient" value="huyg003"/>
<meta type="senderloc" value="londe002"/>
<meta type="recipientloc" value="denha004"/>
<meta type="language" value="fr"/>
</teiHeader>
<text>
<body>
<div type="letter" id="z1013">
<div type="opener">
<p>A <placeName key="white901">Whitehall</placeName> ce 6. May 1662.</p>
<p>Monsieur</p>
</div>
<p>Sçachez, que si Je n'estois tant soit peu imbu de la philosophie stoicienne, Je n'aurois pu m'empescher de vous escrire deux mois durant. il est vray que Je me suis imaginé, que vous ne manqueriez point à faire quelque responce à ma derniere<note n="#1"/>, plus tost: Et ainsi il m'a esté plus aisé de diferer l'importunité que celle cy vous donnera. Mais n'ayant point eu de vos nouuelles de si long temps, Je commence à auoir quelque apprehension, qu'ou ma derniere ne vous aura pas esté rendue, ou quelque indisposition, ou peut estre des occupations assidues et indispensables, vous empeschent de m'escrire. Comme que c'en soit, Je vous fais ce mot pour accompagner ce petit traitté De Restitutione Corporum<note n="#2"/>. Et pour sçauoir si les deux derniers<note n="#3"/> qui vous ont esté adressez par Monsieur Odyk vous ont esté renduz. Vous deuez croire aussi que J'attends quelque petit mot sur chacune de ces particularitez
que vous aurez trouué dans ma derniere en cas qu'elle ne soit point perdue. Mais aussi Je vous laisse la liberté entiere d'en dire plus ou moins à vostre plaisir: parce qu'il seroit iniuste de vous engager à poursuiure tant de matieres, tout au long, dont quelques unes pourront produire des Traittez entiers et d'autres seront, comme Je m'imagine, traittées, dans ceux que nous attendons de vostre main, auec beaucoup d'impatience. Jl est vray que J'attends de vous quelque mot de reflection sur ces Obseruations de Monsieur Graunt<note n="#4"/>. Je crois que
vous n'en serez point mal satisfait. Si l'on tenoit compte, dans toutes les villes de l'Europe, des Maladies dont on meurt, auec les autres choses qui s'obseruent dans les Weekely Bills of Mortality, qui se font depuis plusieurs annees, à Londres, et qu'il s'y adioustast d'autres remarques qu'on taschera de faire obseruer icy (dont vous sçaurez les particularitez dans quelque temps) ce seroit une chose de grande utilité en plusieurs egards. faites moy sçauoir, s'il se fait de telles obseruations du nombre des Morts &amp;c. en vos villes d'Hollande ou non. Je serois aise de sçauoir s'il y a esperance que vos Horloges à pendule reussissent sur mer. Nous auons icy un Jndien<note n="#5"/>, né à Malabar, d'extraction portugaise, qui pretend estre grand philosophe et Mathematicien, lequel pour preuue de sa science, nous va enseigner une inuention pour trouuer la longitude &amp; 3. ou 4. autres choses semblables. Je vous laisse à penser ce que nous en esperons. Hier nous fismes une experience dans la Machine de Monsieur <persName key="boyl001">Boile</persName> que vous ne serez pas fasché de repeter.
C'estoit que Mylord <persName key="brou051">Brouncker</persName>, et quelques autres, qui auoyent les bras propres pour cela, mirent les mains, l'un apres l'autre, dans le recipient par un trou qui y estoit approprié, pendant qu'on en tiroit l'air. Je ne vous en comteray point toute l'histoire; afin de vous donner plus d'enuie d'en faire l'epreuue. Je vous diray seulement, que le Recipient est le plus grand de ceux que vous auez veu icy: Et que Monsieur <persName key="brou051">Brouncker</persName> y ayant laissé demeuré sa main, jusqu'à ce qu'on eust fait 7. exsuctions de l'air, il y sentist une enfleur insupportable, auec un roideur qui l'empeschoit de fleschir les doigts; et y ayant laissé rentrer l'Air, la doleur et la roideur de la main, cesserent aussi tost; mais l'ayant tiree du Recipient tout le dessus en estoit picoté de petits points rouges comme la rougeole. En sorte qu'a ce qu'il en croit, s'il l'eust laissé demeurer pendant deux ou 3. exsuctions dauantage le sang luy eust sorti par les pores. Je ne m'arreste pas à vous marquer la sueur qu'on a veu sortir de son Bras à chaque coup, ny la vapeur qui en sortoit en mesme temps comme une fumee. encore moins à vous parler de la constriction qu'il sentoit à l'endroit ou son bras entroit dans le vaisseau. Je me contenteray de vous en auoir fait ce petit narré, sans y adiouster autre chose, quelque enuie que cecy vous donne d'en apprendre d'auantage. Je vous enuoye donc
icy un traitté que Je n'ay point encore fueilleté, si ce n'est pour voir comment il se prend a l'affaire qu'il s'y est proposé. Mais par ce que J'ay
trouué d'abord Je ne sçay si vous y trouuerez grand suiet de m'en remercier. Voylà une lettre bien plus longue que Je ne me suis proposé mais vous n'estes pas accoustumé de reprocher de semblables fautes à</p>
<div type="closer">
<p>Monsieur
<lb/>Vostre treshumble et tresaffectionné seruiteur
<lb/><persName key="mora019">R. Moray</persName>.</p>
</div>
</div>
<div type="para">
<p>A Monsieur
<lb/>Monsieur <persName key="huyg003">Christian Hugens de Zulichem</persName>
<lb/>A la Haye.</p>
</div>
</body>
</text>
</TEI>
