<TEI>
<teiHeader>
<meta type="id" value="1235"/>
<meta type="date" value="1664-06-12"/>
<meta type="sender" value="huyg001"/>
<meta type="recipient" value="huyg003"/>
<meta type="senderloc" value="grave901"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="z1235">
<div type="section">
<head rend="h4">Ad Christianum filium.</head>
<lg type="poem">
<l>Ergo senis non te tangit, dulcissime rerum,</l>
<l>Cura Patris, nec te viduo maris aequor arandum,</l>
<l>Nec toties repetenda viae fastidia soli,</l>
<l>Fesso et anhelanti; quid agis, mea magna voluptas</l>
<l>Et mihi tam vegetae non ultima causa senectae?</l>
<l>Tantane te nostri ceperunt taedia, tanti</l>
<l>Propria pro patriis censentur commoda? Dure</l>
<l>Dure puer: nec dure tamen, quia nempe volente</l>
<l>Memet agis quod agis. quid enim tibi posse placere</l>
<l>Suspicer et renuam? Scio quam te iusta vocarit</l>
<l>Caussa domum, novi quam te Respublica poscat</l>
<l>Praesentem, quanta ingratae mysteria pandas</l>
<l>Impendasque tuos nulla mercede labores.</l>
<l>Macte quidem virtute tua, nec praemia specta</l>
<l>Vilibus ingeniis facilem facientia fucum.</l>
<l>Quas sero (si sero tamen) tibi patria grates</l>
<l>Offeret, exspecta; sin segnius offerat, aude</l>
<l>Spernere: nil tanti est; et erit quo spernere possis,</l>
<l>Contentus patrio modice splendente salino.</l>
<l>Si nihil exspectas, nulla frustrabere spe; si</l>
<l>Non exspectanti succedet gratia, gaudii</l>
<l>Plus erit: ut provisa minus mage spicula tangunt.</l>
<l>Interea quaecumque bonum quocumque Parentem</l>
<l>Fata ferent, vestri memorem lectaeque sororis</l>
<l>Vivere ne dubita. Citius quae patria luci</l>
<l>Me dederit, quae Patris erat, quae matris origo,</l>
<l>Exciderit, quam vos procul a me sitis, ocelli.</l>
<l>Ecce procul vobis Gallos iterumque Britannos</l>
<l>Transvehar atque iterum, si mandat Amalia, Gallos,</l>
<l>Forte vel Auriacam spectabo comminus arcem,</l>
<l>Et mare non nostrum, cuius facit Adria partem,</l>
<l>Et Libyam et procul Eoae sacra littora terrae.</l>
<l>Sed prope semper ero, et, toto si corpore desim,</l>
<l>Tota mente meos inter versabor amicos.</l>
<l>Si redeo (superos redeam rogo) quanta, putatis,</l>
<l>Gaudia, qui amplexus, quae basia, quantus utrinque</l>
<l>Ardor, et ex oculis prodibit defluus humor,</l>
<l>Laetitiae comes et potior quam caetera testis.</l>
<l>Ecce: festa dies, propera qui, Dive, dierum</l>
<l>Regula es et ratio, tardas impellere noctes.</l>
<l>Non me pressa procis uxor suspirat, amici et</l>
<l>Patria Penelope sit: facies rem Numine dignam,</l>
<l>Huic cito Penelopae Batavum si reddis Ulyssem.</l>
</lg>
<p>En courrant la poste de Douvre Ã  Gravesend 12 et 13 Juin dimidiatis diebus. 1664.</p>
</div>
</div>
</body>
</text>
</TEI>
