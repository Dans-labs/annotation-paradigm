<TEI>
<teiHeader>
<meta type="id" value="1475"/>
<meta type="date" value="1665-10-05"/>
<meta type="sender" value="page011"/>
<meta type="recipient" value="huyg003"/>
<meta type="senderloc" value="dordr001"/>
<meta type="recipientloc" value="denha004"/>
<meta type="language" value="la"/>
</teiHeader>
<text>
<body>
<div type="letter" id="z1475">
<div type="opener">
<p>S.P. Clarissime, doctissime atque amicissime D. <persName key="huyg003">Hugeni</persName>,</p>
</div>
<p>Libellos liberali favore mihi commodatos, cum gratiis quàm possum maximis, remitto. Dissertationes istas, simulatque per occupationes graviores licuit, ocyùs percurri. Verùm in Italicis &amp; Gallicis, quae mea est linguarum istarum ignorantia, pauca admodum ex voto sum assecutus. Interim literis tuis, optimis harum rerum arbitris, adjutus, lectione hac qualicunque, avido meo desiderio de novo nuncio sidereo plura cognoscendi satisfactum agnosco.</p>
<p>Id volupe fuit animadvertere, inventiones &amp; observationes Hugenianas, non ab aliis tantùm, sed et ab ipsis adversariis &amp; aemulis, licet invito &amp; sequiore affectu, comprobari. Si propriâ manu haec traderem, rogarem an ad ultimum illud Eustachii scriptum<note n="#1"/> quicquam<note n="#2"/> publicè regestum sit. Prioris<note n="#3"/> refutationem vestram<note n="#4"/> habeo; nec video equidem quid in posteriore magnopere responsum desideret.</p>
<p>Si fidem merentur quae Magister Hook in Luna se vidisse &amp; porro visurum ferè confidenter pronunciat<note n="#5"/>, est quod conterraneis meis primariam orbis Lunaris detectionem, si non primum in oras istas appulsum gratuler: prout alias pridem se avium volantium aurigatione eò subvectum ingeniosè fabulabatur. Sed vereor ne curiosac huic indagini, quid in Planetis exstet &amp; agatur, nimiùm indulgentes vel remissiùs attendamus ad ea quae fidei divinae telescopio in coelis supremis contemplanda; vel negligentius curemus ea quae ante pedes sunt, quaeque in orbe nostro terrestri nobis satagenda. Quocirca longè praeferendum censeo conatum &amp; successum vestrum in Horologiorum perfectione promovendâ; quibus docemur tempora nostra eorumque minimas numerare portiones, &amp; itinera longinqua in Oceano vasto accuratiùs metiri. Id sanè laudem non exiguam meretur, quod exactam eamque experimentis probatam, praebeas temporis aequandi rationem: quae Astronomos adeo solicitos habuit, ut Argolus<note n="#6"/>
eam vocet<note n="#7"/> <hi rend="i">rem difficillimae speculationis</hi><note n="#8"/>, &amp; Longomontanus affirmet<note n="#9"/> se nusquam <hi rend="i">in toto Astronomico studio majore difficultate laborasse</hi><note n="#10"/><note n="#11"/>.</p>
<p>Ne quid diffitear, subiit haec animum meum dubitatio, annon ad loca Solis in Zodiaco potius quam ad mensium dies tabula fuisset concinnanda. Sed forsan haud tanti est discrimen hinc emergens, ut facilior haec atque usui vulgari accommodatior supputandi ratio fuerit posthabenda. Illud etiam non leviter salivam movit quod ad editionis<note n="#12"/> prioris, ni fallor, calcem subnectitur de pendulorum vestrorum oscillatione sympatheticâ vel homotonâ, non absimili chordarum Musicarum motui harmonico. Speramus nos aliquando &amp; jucundum istum admirandumque naturae lusum, &amp; eruditam vestram in ejusdem causam inquisitionem spectaturos.</p>
<p>Quod de <hi rend="i">novis catenatis operibus</hi> operibus<note n="#13"/> dicitur, nescio an sit intelligendum de catenâ in funis locum succedente in iis quae pondere moventur, vel in chordae cono aequatorio circumvolutae in iis quae elateris vi circumaguntur. Sed dubia ista aliaque solvet proculdubio, quam promitti videmus, <hi rend="i">Horologiorum descriptio</hi><note n="#14"/>. Si pretio mihi ac aequo comparari possit automaton accuratum, minuta &amp; secunda indicans, quod ab elatere motum in mensa poni, levique negotio in locum quemvis transferri queat, quod &amp; semel tantum in hebdomade revolvi opus habeat, nam intellexi antehac ejus generis confici quae ad plures septimanas eodem tenore decurrant; spondeo me Severino<note n="#15"/> vestro, mihi non ignoto, emptorem futurum. Justum &amp; moderatum pretium voco, quod non artis excellentiam, ususque multiplicis praestantiam, sed quod praeter materiae valorem, artificis laborem &amp; industriam debitè compenset. Consilium &amp; opem vestram in negotio isthoc implorans, ut super eodem mihi nonnihil, quando oportunum fuerit, rescribatur oro, reliqua quoad nummorum &amp; Horologii transmissionem per tabellarium transacturus.
Reverendus Dominus <persName key="colv001">Colvius</persName>, cui in pluribus mecum munificentiae vestrae participi alterum tradidi exemplar mihi missum, à Deo Optimo Maximo vitam tibi diuturnam &amp; valetudinem vegetam ad coepta utilissima consummanda, seriò mecum apprecatur. In quo voto desino</p>
<div type="closer">
<p>Generosissime Domine <persName key="huyg003">Hugeni</persName></p>
<p>Tibi Obstrissimus<note n="#16"/> <persName key="page011">Robertus Pagetius</persName>.</p>
<p>Dordrechti. Octobris 5. 1665.</p>
</div>
</div>
<div type="para">
<p>Den Wel Edelen, seer vermaerden Hoogh-geleerden Heer, Mijn Heer <persName key="huyg003">Christiaen Huygens van Zulichem</persName> in S Graven-Haghe.
<lb/>VI
<lb/>met een packjen C.H.</p>
</div>
</body>
</text>
</TEI>
