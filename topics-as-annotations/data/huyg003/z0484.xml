<TEI>
<teiHeader>
<meta type="id" value="0484"/>
<meta type="date" value="1658-05-10"/>
<meta type="sender" value="chap002"/>
<meta type="recipient" value="huyg003"/>
<meta type="senderloc" value="parij001"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z0484">
<div type="opener">
<p>Monsieur</p>
</div>
<p>Je m'abstiendray de vous dire icy tout l'honneur et tout le plaisir que je trouue dans vostre amitié, me contentant de le sentir et de le faire scauoir a tout le monde, de peur de vous laisser imaginer que la verité de mes paroles ne tinst de la vanité des complimens. J'entreray dabord et sans preface dans la Response que je dois a vostre derniere du 18. Auril, la quelle m'a bien confirmé dans mon ancienne maxime d'aller fort bride en main ou il s'agit de l'interest de mes Amis et de leur donner le temps necessaire, pour y prendre les resolutions et les mesures les plus vtiles a leur bien. Si j'eusse communiqué le secret de vostre horloge, comme vous l'auiés consenti, vous ne seriés plus en estat den disposer à vostre auantage et d'en remettre la publication, lorsque vous nen pourriés souffrir de prejudice a vos desseins. Ma retenuë vous a maintenu dans la liberté ou vous estiés touchant cet article, auant que vous me l'eussiés descouuert, et le propre Monsieur <persName key="monm010">de Monmor</persName> a qui particulierement j'en deuois faire part n'y en a eu aucune parce que je n'eusse pu luy monstrer l'horloge sans luy môntrer le Systeme de Saturne, que vous me tesmoigniés n'estre pas bien aise que lon vist encore. La deuotion de Pasques qui a interrompu l'Assemblée de chés luy m'a fourni d'excuse pour ne luy faire voir ni l'vn ni l'autre, et de moyen d'attendre vos derniers ordres sur la conduitte que je deuois tenir en cela. Ils sont venus justement la veille de l'Assemblée, et m'ayant reglé sur ce que j'auois a produire et à supprimer je m'en suis aquitté comme vous le pouuiés souhaitter, auec tout le succes possible. Il se rencontra heureusement que l'explication de vostre Systeme estoit toute comprise dans les deux premiers feüillets de vostre lettre<note n="#1"/> a peu de chose pres qui ne faisoit rien pour son intelligence. Ainsi je pus exposer au public la partie du Systeme sans exposer celle de l'horloge,
le plan de laquelle je fis entendre que vous m'auiés redemandé pour le rendre plus clair par vne deduction mieux figurée et plus estendüe ayant appris par ma precedente que je n'en auois peu dissiper l'obscurité. Ce fut de cette sorte que je fis passer ce point a la Compagnie pour coupper chemin aux demandes importunes de plusieurs qui n'auoient pas moins de curiosité pour lhorloge que pour le Systeme, et je les satisfis en leur assurant que vous me donneriés bientost moyen de les contenter la dessus. L'Assemblée estoit nombreuse et de plus de quarente Personnes, entre lesquelles il y auoit deux Cordons bleus<note n="#2"/> le Marquis de Sourdis<note n="#3"/> et Monsieur <persName>Du Plessis Guenegaud</persName><note n="#4"/> Secretaire d'Estat, plusieurs Abbés de conditions, plusieurs Maitres des Requestes, des Conseillers du Parlement des Officiers de la Chambre des Comptes, des Docteurs de Sorbonne, plusieurs Gentilzhommes qualifiés, des Medecins de reputation force Mathematiciens d'importance et quantité de Scauans lettres. Pour moy je ne me conte point, estant le moindre de la bande. Comme Monsieur <persName key="monm010">de Monmor</persName> que
j'auois embouché eut demandé audience pour ce que j'auois a lire, et que je voulus preparer la lecture par le recit de cette lune que vous auiés descouuerte pres de Saturne il y a quatre ans et publiée par mon auis il y en auoit plus de deux Monsieur le Marquis <persName>de Sourdis</persName> me pressa instamment de leur donner aussi la lecture de l'Imprimé de la lune que j'auois porté a toutes fins. Je le leus donc auant la lettre, et eus vne audience tresfauorable, en suitte de quoy je leus hautement et distinctement vostre exposition du Systeme que ceux qui estoient a mes costés suyuoient de l'oeil sur le papier les plus eloignés ayant plus de peine a le comprendre faute d'en pouuoir regarder les figures au mesme temps, horsmis Monsieur <persName key="robe012">de Roberual</persName> qui m'auoua apres que selon que vous l'auiés escrit a mesure que je le lisois il l'auoit aussi bien conceu que s'il eust eu les yeux sur la lettre mesme. Pour les autres les plus habiles et ceux qui estoient le plus touchés des Speculations celestes prirent la lettre pour la voir à leur aise et verifier lhypothese sur les figures tracées aux lieux necessaires de vostre discours. Et je vous puis dire auec toute ma sincerité qu'encore que tout le monde ne donnast pas dans vostre sens comme a vne chose toute certaine la pluspart neantmoins l'estimerent tresprobable et louerent infiniment vostre sagacité et vostre jugement dans vne matiere si eloignée de la portée des sens, se resjoüissant de vous voir si perçant et si raisonnable dans vne si grande jeunesse que la vostre, qui promettoit tant, pour d'autres descouuertes dans les Mathematiques à l'auenir.
Monsieur <persName key="robe012">de
Roberual</persName> dont le suffrage est de tres grand poids appuya fort ce sentiment et rendit vn glorieux tesmoignage a l'excellence de vostre Genie. Et sur ce que je luy dis que vous estiés vn peu estonné du soupcon qu'il auoit eu que vous eussiés profité de la communication de son Systeme, veu qu'il ne pouuoit ignorer que vous neussiés publie cinq mois auparauant dans vostre Imprime de la Lune<note n="#5"/> le gryphe de vostre Systeme Saturnien, il me respondit qu'il voyoit bien par vostre exposition que vous n'auiés rien emprunté de luy; mais qu'encore qu'il estimast beaucoup vostre pensée comme fort ingenieuse et fort juste il croyoit pourtant la sienne expliquée dans ma precedente plus approchante de la verité, pour ce qu'il n'y auoit rien que de naturel au lieu que la vostre estoit vne machine toute d'art et dont il n'y auoit aucune image dans la Constitution du monde. J'auois oublié a vous dire dans ma precedente qu'il maintenoit que cette eleuation de vapeurs dans la Zone torride de Saturne et renfermée dans cette Zone comme les taches du Soleil dans la Torride du Soleil estoit vn effet necessaire en cette Zone a l'exelusion des autres Zones, par les principes de la Mechanique qui ne le peuuent souffrir autrement. Vous en jugerés. Pour en reuenir a vostre Systeme je ne laisse pas de comprendre, malgré son objection comment cet anneau plat et mince incline à l'Eclyptique et tousjours egalement distant de la Planette, marchant tousjours auec elle dans le cercle quelle descrit autour du Soleil, comment disje cet anneau peut estre vne production naturelle bien qu'il paroisse vne imagination de l'Art. Mais pour nengager pas l'honneur de vostre Idée en la soustenant par la soiblesse de mes raisons et
d'ailleurs connoissant ce Philosophe cy pour entier en ses opinions je ne le voulus pas contredire et remis sa conuiction a vne force comme la vostre et aux motifs de credibilité que vous deduirés dans le Traitté que vous en deues bien tost donner. Je dis que vous deués c'est à dire que vous aués intention de donner selon que porta vostre lettre, et je le dis encore dans le sens que vous y estes obligé parce que la chose estant deformais publique il vous importe tout a fait quon voye au long sur quoy vous vous estes fondé pour vous determiner a cette hypothese, sans vous arrester a celles de Heuelius et de ce Sicilien Hodierna<note n="#6"/>, ni mesme de Monsieur <persName key="robe012">de Roberual</persName>, desquelles je voudrois pour lestablissement de la vostre que vous monstrassiés les inconueniens aussi, non seulement sans aigreur mais encore auec eloge et sans sortir des termes de la modestie qui sied tousjours bien a tous et mieux qu'a personne aux plus habiles. Dans vn mois vn homme de qualite de la Cour de Monsieur le Duc d'Orleans lira trouuer a Blois<note n="#7"/> lors quil y sera retourné de Bourbon et luy portera la Copie de vostre Systeme selon vostre desir, de quoy je vous rendray conte. Au reste Monsieur <persName key="robe012">de Roberual</persName> ayant veu dans vostre lettre la promesse de vostre horloge dit qu'il en auoit donne vn Modelle<note n="#8"/> il y auoit plus de
quinze ans fondé sur les pendules et qu'il seroit fascheux que vostre Construction se rencontrast la mesme que la sienne. Je n'eus rien a luy respondre sinon qu'il y auoit apparence que vous ne vous seriés pas plus rencontres dans lhorloge que dans le Systeme et que vous estiés assés riche de vousmesme et d'assés grand coeur pour ne vouloir vous seruir ni n'auoir besoin du bien dautruy. Je suis auec beaucoup de passion</p>
<div type="closer">
<p>Monsieur
<lb/>Vostre treshumble et tresobeissant seruiteur <persName key="chap002">Chapelain</persName>.</p>
<p>De <placeName key="parij001">Paris</placeName> ce <date>10. May 1658</date>.</p>
</div>
</div>
</body>
</text>
</TEI>
