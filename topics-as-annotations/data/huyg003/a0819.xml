<TEI>
<teiHeader>
<meta type="id" value="0819a"/>
<meta type="date" value="1660-12-03"/>
<meta type="sender" value="hein009"/>
<meta type="recipient" value="dati010"/>
<meta type="senderloc" value="denha004"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="a0819">
<p>Postremae, quas a Te habui, die quinto mensis Octobris exaratae, recte mihi sunt redditae. Ad quas tamen tardius nunc respondeo, Vir clarissime, quod Hugenio nostro iam in Gallias profecto ad me perlatae, Lutetiam una cum Serenissimi Principis literis<note n="#1"/>, quas curandas mihi committebas, ac Dissertationibus doctissimis Laurentii Magalotti<note n="#2"/>, ac Johannis Alphonsi Borelli<note n="#3"/> mittendae fuerunt. Volebam enim, ut Hugenius, quid factum velles Dissertationibus, ex Te ipso intelligeret. Remisit ille literas cum multa gratiarum actione, seque epistolam<note n="#4"/> ad Te daturum est pollicitus, per quam aditum sibi pararet ad Tuam benevolentiam. Apologiam<note n="#5"/> eius contra Honoratum Fabrium, &amp; Eustathium Divinum, iampridem ad vos perlatam esse confido: de qua tamen quid sentires, hactenus rescire non est datum. Quare suspicor cum valetudine infirma Te conflictari: atque ea cura anxium sollicitumque haud leviter me habet. Jussisti enim iam non semel alias literas me sperare, quae ubertim de communibus studiis ac rebus privatis nostris essent acturae, nec comparuerunt tamen illae hactenus. Clarissimum Golium nuper conveni super libello Arabico Symbolorum Pythagoreorum<note n="#6"/>, quem ille iam descriptum mihi ostendit. Hortatus sum ut
versionem quoque ei suam attexeret: quod quanquam se facturum est pollicitus, tamen tarde processurum istud negotium, ex ingenio viri cuntabundo satis colligi a me potest. Opinor autem Arabica illa non esse magnae rei, cum solam fere Pythagorae vitam complectantur, &amp; illam quidem ex Porphyrio<note n="#7"/> excerptam, qui<note n="#8"/> in ipso libello, si quid Golio credimus, laudetur. Dabo tamen operam, ut libellus qualiscumque ad Te perferatur. Si Latino sermone donatum a Golio impetrare non possum, Arabicum mittam. Dissertationem tertiam, cuius spem facis, avide expecto; sive Tua erit, sive alterius cuiusvis placituram mihi certus sum, quia a Te mittetur. A doctissimo Bigotio diu est quod literarum nihil accepi: quare veternum hunc in illo excitandum duxi. Literas ipsas apertas mitto, ut Te doceant, quid rerum nunc apud nos geratur. Mitto &amp; alteras ad amicum<note n="#9"/>, qui Poemata sua Latina<note n="#10"/> nuper Pisis edita ad me misit. Quid amici communes in Civitate vestra nunc agant, fac sciam. Vale, decus nostrum.</p>
<div type="closer">
<p>Dabam <placeName key="denha004">Hagae Comitis</placeName> <date>MDCLX. a.d. III. Decembris</date>.</p>
</div>
</div>
</body>
</text>
</TEI>
