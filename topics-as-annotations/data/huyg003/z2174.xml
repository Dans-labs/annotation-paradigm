<TEI>
<teiHeader>
<meta type="id" value="2174"/>
<meta type="date" value="1679-06-04"/>
<meta type="sender" value="papi014"/>
<meta type="recipient" value="huyg003"/>
<meta type="senderloc" value="londe002"/>
<meta type="recipientloc" value="parij001"/>
<meta type="language" value="fr"/>
</teiHeader>
<text>
<body>
<div type="letter" id="z2174">
<div type="opener">
<p>De <placeName key="londe002">Londres</placeName> ce 25 May 1679.</p>
<p>Monsieur</p>
</div>
<p>J'ay receu tant de marques de vostre bonté pendant tout le temps que j'ay eu lhonneur de demeurer à vostre service<note n="#2"/> que je me flatte qu'elle n'est pas encore tout a fait esteinte et que ce qui en reste peut reprendre force dans les occasions: cela me donne la hardiesse de vous dire, Monsieur, que je croy que vous pouuez presentement me procurer un auantage considerable pour tout le reste de ma vie, en employant le credit que vous auez auprés de Monseigneur Colbert et de toute l'Academie Royale des Sciences pour me faire obtenir quelque pansion: je scay, Monsieur, que vous l'auriez fait autre fois puisque vous m'auez fait la grace de me le dire et je croyois bien que le poids de vostre recommandation l'auroit emporté nonobstant mon peu de merite; mais les grands frais de la guerre ne laissoient aucun lieu à faire de telles propositions: A present, Monsieur, la paix est faite, et quoyque je n'ose pas esperer de meriter jamais vos bontez, je puis au moins vous asseurer que j'ay beaucoup plus appris que je n'ay oublié pendant plus de trois années que j'ay passées chez l'Illustre Mr. <persName key="boyl001">Boyll</persName> et que j'ay tousjours este fort soigneux de cultiver ce que mon peu de capacité m'auoit permis d'apprendre
chez vous. J'ay tousjours particulierement trauaillé a decouurir les proprietez de l'air rarefié, comprimé, et artificiel: et Mr. <persName key="boyl001">Boyll</persName> a vn recueil des nouuelles machines et experiences qu'il m'a fait faire, qui fera vn volume assez passable<note n="#3"/>; j'ay aussi tousjours cultivé les hydrauliques et diuer ses autres machines: et enfin je me flatte que s'il plaisoit a Mrs. de l'Academie Royale de me donner de l'employ sur ces sortes de choses, il y a peu de gens qui leur donnassent autant de satisfaction que je pourois faire veu la grande inclination et assiduité que j'y apporterois. Monsieur Rhumer<note n="#4"/> qui a la bonté de se charger de cette lettre a aussi celle de m'asseurer qu'il appuyera de son temoignage et de sa recommandation ce qu'il vous plaira de dire pour moy, et il veut bien presenter à l'Academie Royale la descriptions d'vne nouuelle lampe et des os et de la corne de cerf que j'ay ramollis dans vne machine que j'ay faite depuis peu pour cela<note n="#5"/> et qui peut servir à vne infinité de nouuelles experiences sur presque toutes sortes de corps puisque par son
moien j'augmente extremement la force du feu sans que le corps sur quoy il agit perde rien de sa substance. Mondit Sieur Rhumer poura dire aussi, Monsieur, qu'il m'a veu vne nouuelle sorte d'arquebuze a vent<note n="#6"/>, et que j'ay offert de luy faire voir vne machine du vuide à deux tuyaux<note n="#7"/>, de quoy Je vous ay oui dire autre fois qu'on pouroit tirer de bons usages et qui m'a en effet beaucoup serui dans les experiences ou la promptitude est [requise]<note n="#8"/>, Enfin, Monsieur, je croy qu'il y a plus d'appa[rence que] jamais de pouuoir obtenir quelque chose e[n ma faveur]. Si vous auez la mesme bonté que je vous ay [connue] je vous auoue que c'est tousjours sur cette bon[té que je] fais le plus de fondement et que ce sera a v[ous seu] lement et au voyage de Monsieur Rhumer<note n="#9"/> [que je] croiray deuoir ma fortune. Si j'en obtiens que[lque chose de] ce costé là je m'estimerois tout a fait heu[reux de] la pension que du moindre commis, si je p[ourrois vous] reuoir en lieu de vous rendre quelque fois mes [services] de trauailler plus heureusement qu'autre fois
[à] quelques unes des grandes inventions que vous [faites] sans doute tousjours et de vous temoigner [en ces choses] ma reconnoissance pour toutes vos bon [tés et avec] combien de zele et de respect je seray toute [ma vie].</p>
<div type="closer">
<p>Monsieur
<lb/>Vostre treshum[ble et tres]obeissant servi[teur <persName key="papi014">D. Papin</persName>].</p>
</div>
</div>
<div type="para">
<p>A Monsieur
<lb/>Monsieur <persName key="huyg003">Huygens de Zuylichem</persName> à Paris.</p>
</div>
</body>
</text>
</TEI>
