<TEI>
<teiHeader>
<meta type="id" value="2066"/>
<meta type="date" value="1675-10-25"/>
<meta type="sender" value="olde010"/>
<meta type="recipient" value="huyg003"/>
<meta type="senderloc" value="?"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z2066">
<div type="opener">
<p>le 15 octob. 1675.</p>
<p>Monsieur,</p>
</div>
<p>Apres auoir escrit celle-cy<note n="#1"/>, on m'envoye vne piece<note n="#2"/> de M. Hook (que voicy jointe à mes Transactions,) touchant les Helioscopes et quelques autres Instrumens, avec vne promesse assez enflée<note n="#3"/> de plusieurs autres grandes choses et inventions. Vous verrez dans son Post-script<note n="#4"/> ce qu'il dit de vous, et des nouelles montres d'aujourdhuy, comme aussi du pendule circulaire. Il y auoit meslé plusieurs mesdisances contre moy, m'ayant appellé vostre Espion<note n="#5"/>, et accusé de l'auoir defraudé du profit de son invention a l'esgard de la montre disputée; mais il s'est advisé, sur la remontrance qu'on luy a faite la dessus, de retraiter et effacer ces grosses calomnies lá<note n="#6"/>; quoy qu'il y a laissé neantmoins quelques paroles, qui peuvent tousiours insinuer aux lecteurs attentifs, comme si i'avois vous communiqué
secretement sa maniere de pendule. Sur cela, Monsieur, vous pouuez prendre vos mesures, que vous jugerez à propos: Je vous prie seulement, de vouloir auoir esgard, comme à mon innocence, ainsi à mon repos, en ne faisant aucune mention, ny en public, ny en particulier, de ce que ie vous ay mandé touchant la retractation, que cet homme a esté obligé de faire, des calomnies qu'il auoit semees contre moy: Seulement vous pouuez assurer sur vostre honneur, que ie ne vous ay iamais rien communiqué de l'invention, dont il m'accuse, ny d'aucune autre, qu'apres qu'elle fut publiquement conuë<note n="#7"/>. Et si vous en faitez imprimer quelque chose pour vostre justification et la mienne, ie me fie entierement
à vostre prudence et candeur, à fin que [je] me puisse delivrer des soupcons, dont nostre homme a envie de me charger sans aucune raison,</p>
<div type="closer">
<p>Adieu.</p>
</div>
<p>Nostre homme a fait imprimer ces papiers des Helioscopes a l'insceu de Mylord Brouncker, ayant clanculairement obtenu vne permission de quelcun qui n'entend pas ces matieres, et l'imprimeur Martyn n'ayant iamais leu son Postscript, dont ie suis tres-assuré. Mais il ne faut dire mot de tout ce cy; c'est seulement pour prevenir la blame, que vous pourriez, sans cela, jetter sur nostre President, et l'imprimeur. Bruslez ce papier, ie vous prie.</p>
</div>
</body>
</text>
</TEI>
