<TEI>
<teiHeader>
<meta type="id" value="1320"/>
<meta type="date" value="1665-02-04"/>
<meta type="sender" value="kinn013"/>
<meta type="recipient" value="huyg003"/>
<meta type="senderloc" value="praag001"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="z1320">
<div type="opener">
<p>Illustri, Nobilissimo Praestantissimoque Domino <persName key="huyg003">Christiano Hugenio</persName> Suo <persName key="kinn013">Godefridus Kinner</persName> S.P.D.</p>
</div>
<p>Bene habet! Nondum è memoria tibi exidimus, Vir Praestantissime, cuius rei epistolam tuam quâ beneuolentiâ quâ eruditione locupletem superioribus diebus testem accepi. Gaudeo sanè quòd literaria mecum commercia iam olim coepta postliminiò redintegrare placeat. Sic enim me participem nonnunquam eorum fore spero, quae Sapientissimi tum Angliae tum aliarum quoque uicinarum partium Viri, initâ non ita pridem societate, praeclarissimis inuentionibus suis mundo parturiunt, quorum alioqui paucissima, nec nisi obiter, ad nos usque pertingunt. Gratissimum mihi accedit experimentum tuum de suspenso intra canalem ultra consuetam altitudinem Mercurio, gaudeoque tuomet experimento confirmari opinionem meam, quam de materia tubum in experimento <persName key="torr901">Torricelliano</persName> replente olim conceperam. Anno 1655 degebat in Jtalia Dominus <persName>Jacobus de Nigro Ponte</persName><note n="#1"/> Philosophiae et Medicinae Doctor amicitiâ mihi conjunctissimus, qui inter alia, quae nonnunquam de Chymicis ad me scribebat, in sua quadam epistola et illud addidit, se destillando Mercurium sub principium operationis ex eodem bonam quantitatem aquae nihil ab elementari quoad sensum differentis elicere; idque toties succedere etiam cum Mercurio iam ante destillato, quoties eundem aëri libero expositum reliquerit. Haec cùm Amico referente didicissem, statim alterâ epistolâ eidem significaui, magnum lumen per hoc adferri dubitationi tunc inter Philosophos magnopere controuersae, ecquidnam spacium (in memorato iam aliàs experimento) supernum tubi à Mercurio derelictum expleret, nullo prorsus ab extra corpore substituto? Aiebam enim, nil uerisimilius esse, quam uaporosum illud (quod
destillatio Mercurij in aquam cogi posse probauerat) mercurio circumfusum et intermixtum utpote corpus multò leuius à mercuriali pondere iure praeponderationis è poris extrahi et in partes tubi superiores mercurio descendenti substitui. Neque dubito si tunc amicus, ut monueram, Mercurium à destillatione adhuc calentem infudisset in tubum, quin non minùs haesurus fuisset absque descensu, quàm in Experimento tuo contigit, postquam eundem â uaporoso aëre aliâ industriâ liberâsti. Ecce quàm sibi semper similis est, et quàm diuerso itinere ad eundem nihilominus terminum uenit natura! Si ad manum tibi est aut cuipiam ex Amicis Noua et Amoenior de fontibus Philosophia, quam praedictus Amicus Ferrariae 1657 euulgauit<note n="#2"/> inspice, quaeso, per ocium Paginas 26 et 27, ubi haec omnia fusiùs inter nos tunc acta reperies.</p>
<p>Communicaui hodie<note n="#3"/> nouum illud et inauditum hucusque experimentum tuum Patri Gaspari Schotto, qui in pluribus iam suis operibus <persName key="torr901">Torricellianum</persName> illud inuentum euulgauit; nouissimè uerò in Technica sua curiosa totus in eo est, ut eius ope potissimùm aëris grauitationem eiusdemque cum Mercurio intra tubum suspenso aequipondium euinci ac demonstrari uelit: moneo igitur, ut pro immani uulnere, quod experimento tuo aequilibrationi aeris inflixisti, de emplastro prospiciat; cuius responsum<note n="#4"/> tibi quoque transmittere non omittam. Mirè me afficiunt ea, quae de ceteris experimentis tuis, quaeque de locorum longitudine per horologas machinulas per te inuentas detegenda polliceris, quae uel hodie in lucem euulgata uidere desidero; nihil enim praeterquam excellens et exquisitum ab Hugenio expectandum est, cuius opuscula in lucem huc usque data sat superque eruditis ex ungue Leonem prodiderunt. Quòd verò Diuinus parum diuinè sit oblocutus, quid refert? Nonne et anser quandoque obstrepit olori! Videndum porrò ecquo in iudicio luscinia cum upupa in certamen descendat. Equidem assertionem tuam<note n="#5"/> contra Diuini obiecta, sicut nec haec ipsa<note n="#6"/> unquam licuit uidere; gratissimum proinde feceris, si et eos labores tuos mihi submiseris, quos per partes quò minùs literis includas quid uetat? Mihi, ut aliàs scripsi, quò minùs serij aut solidi quid agam, ualetudo impedimento est. Experimenti tamen (audito laudabili aliorum conatu) nonnunquam et ipse ludo ueriùs, quàm occupor, quae ad colorum genesim et naturam inuestigandam tendunt, ubi ludicra quaedam,
sed nulla solida detexi: in ijs porrò si quid dignum occurrerit, non omnino subtraham Hugenio meo. Cometam à 5 Januarij ad 20 diuersis uicibus conspexi ex uicinia lucidae in faucibus Ceti<note n="#7"/> per eiusdem caput usque ad Arietis confinia progredientem, in cuius capite
aliunde scribitur euanuisse. Obseruationes eiusdem uerè Astronomicas, quales requiris nullas obtinui; quae hîc confectae, dubiae apud me fidei sunt, quibus proinde non tantum tribuo, ut in conspectum tuum patiar uenire.</p>
<p>Sed diu nimium te utilioribus occupatum detineo, proinde finem tandem facio, rogoque ut coeptum literarium commercium, quoad per ocium licebit, continuare uelis, quod fideliter ex parte quoque mea facturum me spondeo. Vale meque ama.</p>
<div type="closer">
<p><placeName key="praag001">Pragae</placeName> 4 Februarii 1665.</p>
<p>Tui obseruantissimus studiosissimusque <persName key="kinn013">Go. Kinner</persName>.</p>
</div>
</div>
</body>
</text>
</TEI>
