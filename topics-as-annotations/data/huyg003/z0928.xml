<TEI>
<teiHeader>
<meta type="id" value="0928"/>
<meta type="date" value="1661-12"/>
<meta type="sender" value="thev001"/>
<meta type="recipient" value="huyg003"/>
<meta type="senderloc" value="?"/>
<meta type="recipientloc" value="?"/>
<meta type="language" value="fr"/>
<meta type="link" value="0926"/>
</teiHeader>
<text>
<body>
<div type="letter" id="z0928">
<p>Je suis bien aise Monsieur que vous me demandies quelle est cette pretendue decouuerte dont ils ont entendu parler en Angleterre, car il importe beaucoup a l'autheur den scauoir uostre sentiment auparauant que de lexposer aus yeus d'vn plus grand nombre de personnes. Le discours que lon en a fait il y a plus d'vn an chez Monsieur de Monmor est en substance, que les mouuements du coeur, du Punctum Saliens de loeuf, celuy du cerueau, du diaphragme, ou de la respiration, n'ont peut-estre point este jusques a cette heure expliqués jntelligiblement, les plus habils lont confessé, Fracastor<note n="#1"/> disoit<note n="#2"/> que celuy du coeur n'est connu que de dieu seul, Haruée<note n="#3"/> confesse quil ne scait point dou uient ce mouuement quil a remarqué dans le punctum saliens de l'oeuf au quatrieme jour et auparauant que le cerueau ny les autres parties principales y soient formées, Il y a peu de Gens qui se contentent de cette prouidence de la nature que quelques medicins emploient a faire mouuoir le diaphragme lorsque nous dormons; cette confession de ces grans hommes renderoit la temerité de l'autheur moins excusable si il proposoit cette decouuerte autrement que comme une supposition qui merite destre examinée, quoy que depuis trois ou quattre ans quil y trauaille et ait trouué beaucoup de raisons et fait diuerses experiences qui semblent la confirmer, mais pour
ne me point engager a compiler tout le traité quil en a fait et a le mettre dans vne lettre Jexpliqueray seulement la cause quil donne a la respiration car il pretend que cet<note n="#4"/> la mesme qui fait tous les autres mouuemens dont Jay parlé, il uouderoit que ceus quil ueut conuaincre s'interrogassent eus mesmes dans le temps quils respirent et examinassent si il ny a pas bien de l'aparence que ces mouuemens uienent de dehors puis quils ne les peuuent pas empecher quelque temps sans se faire vne grande uiolence et quils continuent mesmes lors que nous dormons. Cest en cecy quil pretend auoir fait une decouuerte, et d'auoir trouué en effet que ce mouuement est hors de nous, quil uient de l'air mesme qui le communique aus poumons et au diaphragme &amp;c. pour demeurer dans la these de la respiration.</p>
<p>Pour faire ueoir ce mouuement il prend une petite phiole de uerre, aus chois de laquelle il ny a autre chose a obseruer sinon que le col en soit fort estroit et quil aille en s'etrecissant a mesure quil sesloigne du uentre de la phiole. On y met vn peu deau dedans, ou quelque autre liqueur par le mouuement de laquelle on puisse veoir ce mouuement de lair. vous echauffes auec la main ou autrement la phiole. Celle
<figure><graphic url="huyg003oeuv03ill73.gif"></graphic></figure>
que Je luy ay veue auoit la figure cy jointe et si nous aues pris le soin den faire tomber leau uers le col elle commencera a faire ses diastoles et les<note n="#5"/> ses sistoles auec toutes les circonstances qui se rencontrent dans les parties des animaus qui ont ce mouuement. une grande chaleur en rendera les periodes fort uistes une plus foible les rendera plus<note n="#6"/> uistes et le froid les fera cesser tout a coup, il seroit inutile de faire ueoir quil ny a rien dans cette expérience qui ne se rencontre dans le corps des animaus. Les experiences qui se font dans la bouteille comme vous lappelles luy seruent beaucoup a establir cette pensee et principalement celles que vous estes sur le point de faire au depens de la vie des oiseaus et des souris comme uous lecriues dans la lettre<note n="#7"/> que Monsieur uostre frere ma fait la grace de me communiquer. Enfin Monsieur si ce nest vne uerité (car auparauant que de la donner pour vne uerite il uouderoit scauoir si uous naues point dexperiences ou de raisons qui y soient contraires) cet<note n="#8"/> tousiours un beau songe qui semble aussy beau a celui qui la resué che al uer lo pareggia.</p>
<p>Mais Monsieur puis quil ne craint point de passer aupres de uous qui estes son amy pour vn reueur, en uoicy vne autre quil a uoulu que Je vous ecriuisse.</p>
<p>Il ne supose rien dans le Sisteme de Saturne qui ne se rencontre dans celuy de nostre
Terre quil tient semblable a toutes les autres planetes. il na point besoin de se seruir dvn anneau qui tourne, ny de vapeurs qui sortent dvne zone de Saturne cependant que le reste de son corps n'en enuoie point ny rien d'aprochant de Fabri<note n="#9"/>, dhodierna<note n="#10"/>, d'heuelius<note n="#11"/> &amp; il prend mesme la liberte pour le temps que durera ce songe de ne pas croire le uostre quoy quil ladmire toutes les fois quil ne resue pas. il suppose donc que le corps de Saturne est entouré dair ou autre corps liquide semblable a celuy qui est autour de nostre terre, auec cela il explique toutes les aparences de Saturne. car cette atmosphere ou corps liquide qui seroit concentrique a Saturne si elle estoit egalement pressée de tous costes, estant placée comme il la suppose a l'extremite du sisteme ou du tourbillon du Soleil elle deuera prendre vne autre figure. Pour la faire veoir il prend vne boule de verre, il l'emplit d'eau y laissant seulement vn peu dair, il la tourne en sorte que lon puisse veoir la figure que prend cet air, faites en si il uous plaist lexperience, vous la trouueres telle quelle doit estre pour expliquer les phases luy donnant la mesme jnclination que uous donnes au ce cercle, et principalement celle de Saturne sans bras ou anses qui uous a paru la plus difficile, est fort aisée dans cette supposition, il veut que ce corps liquide reflechisse mieus la lumiere vers lexterieur (?) que proche du corps de
Saturne, et pretend mesme auoir trouué la cause de linclination de ce corps liquide que vous supposes. mais Monsieur cest vn grand deplaisir pour luy destre reduit a Vous ecrire et de ne uous pouuoir pas entretenir de bouche aussy bien de ses pensees que de ses reueries.</p>
<p>&nbsp;</p>
<p>Jay mauuaise opinion du Niueau, a cause, que vous ne men ecrives rien non plus que des experiences du siphon que Je vous ay enuoies<note n="#12"/>.</p>
</div>
</body>
</text>
</TEI>
