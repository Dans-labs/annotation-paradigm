<TEI>
<teiHeader>
<meta type="id" value="1804"/>
<meta resp="Worp" type="date" value="1670-05-01"/>
<meta type="sender" value="huyg001"/>
<meta type="recipient" value="beri006"/>
<meta type="senderloc" value="?"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z1804">
<div type="opener">
<p>Monsieur</p>
</div>
<p>Pour cesser de vous importuner comme j'ay trop faict par ma derniere et comme j'ay enuie de faire à toutes les fois que j'ay l'honneur de vous entretenir je vous supplie de partager avec Monsieur de Nielle dans la reconnoissance que je luij envoye et que je vous doibs à tous deux de la faveur qu'il vous a pleu me procurer aupres de luij.
Dans ce gros pacquet<note n="#1"/> je paye de mon Cuiure le bel or<note n="#2"/> dont il vient de me regaler.
Mais j'espere qu'il voudra gouster la raison que ie Luij en rends, à quoij, Monsieur vous pouvez beaucoup contribuer, en suitte du jour que vous me faictes veoir pour la continuation de ce commerce musical.
Je vous rens treshumbles graces de l'interest que vous daignez prendre dans la santé de mon pauvre fils.
Les dernieres Lettres de son Cadet<note n="#3"/> me donnent Lieu d'esperer, que sa jeunesse pourra surmonter le mal.
Il me semble que se seroit domage de veoir cest esprit estouffé au millieu de sa coursse; et ie dis tousjours, que le monde ij perdroit plus que moij, qui n'en puis guere jouïr.
On taschera de l'accoustumer peu à peu à quelque changement d'Air, pour en suitte trouver moyen de le transporter en celuij de la patrie, que tout le monde juge Luij pouvoir faire du bien.
En attendant ie le recommande à vos bontez. et ensemble le pere, qui passera tousiours par devant notaire et tesmoings quand il vous plaira qu'il est comme d'ancieneté, et mourra</p>
<div type="closer">
<p>Monsieur</p>
</div>
<p>P.d.<note n="#4"/> Je ne sçaij, Monsieur si jamais il y aura moijen de vous reconcilier auec vos amis. si à ceste descente du Roij vers les Pais bas, vous leur refusez l'honneur d'une visite, songez y meurement, car nous sommes gens implacables quand on nous offense<note n="#5"/>.</p>
</div>
</body>
</text>
</TEI>
