<TEI>
<teiHeader>
<meta type="id" value="1577"/>
<meta type="date" value="1667-02-16"/>
<meta type="sender" value="lubi012"/>
<meta type="recipient" value="huyg003"/>
<meta type="senderloc" value="hambu001"/>
<meta type="recipientloc" value="?"/>
<meta type="language" value="la"/>
</teiHeader>
<text>
<body>
<div type="letter" id="z1577">
<p>Viro Nobilissimo, Clarissimo et Doctissimo <persName key="huyg003">Christiano Hugenio Const. Fil.</persName> <persName key="lubi012">Stanislaus Lubienietzki de Lubienietz</persName> S.P.D.</p>
<p>&nbsp;</p>
<p>Cum adhuc in patria ageres, compellâram<note n="#1"/> Te literis die 30. Octobris Anno 1665 datis, me, ut id facerem, auctoritate Clarissimi Heinsij communis Amici, Studioqve boni publici et Tuâ humanitate eximiâ, permovente. Illas literas in Tuas manus non pervenisse, tàm diuturnum Silentium Tuum movet suspicionem. Ideo exemplum earum nunc ad Te mitto, ad qvas responsum, qvae Tua est humanitas, mihi tandem ad finem vasti operis<note n="#2"/> properanti, dabis. Jd nunc tantò magis desidero, qvantò plura de praeclaris Tuis meritis et studijs cognovi. Atque haec etiam Regem Christianissimum, pro ea, qvâ Princeps ille Magnanimus Viros literatos complectitur et fovet, gratiâ ut Te è patria vocatum liberaliter habeat, permovisse, meritò Tibi et egregio publico, de qvo tàm egregiè mereris, gratulor,
cunctaqve feliciter ut Tibi cedant, ex animo precor. Id officij qvod Tibi nunc praesto, qvòd à scripta illa epistola hucusqve non fecerim, mei assidui, nec leves profectò, labores fecerunt. In colligendis enim nuperorum Cometarum observationibus, qvas nobis permultas Praeclarorum Virorum<note n="#3"/> industria, maximo, si
unqvam ab omni memoria, studio hoc argumentum pertractans, dedit, tùm texendâ omnium Cometarum historiâ universalis historiae compendium qvoddam daturâ, et comparandis tot Auctorum differentibus rationibus, valde fui occupatus. Intervenêre &amp; alia negotia, qvae mihi continuò vitae tuendae caussâ expedienda sunt. Habui sanè in votis anno proximè decurso opus meum absolvere. Sed ejus moles in tres divisa partes, (qvarum prima Observationes nuperorum Cometarum, Secunda historiam omnium à diluvio visorum, complectitur, tertia de Significatione earum agit) &amp; figurarum aenearum copia, praestari id nondum permisit. Nam &amp; nuper admodum Amicorum, qvi in me cuncta possunt, precibus tantum dedi, ut omnium Cometarum, qvorum qvidem historia paulò accuratior habetur, figuras historiae eorundem inserere promiserim. Qvae res, praesertim cum diurna lux pingendis<note n="#4"/> à Mathematico, qvem domi meae habeo, figuris impendenda adhuc sit brevior, aliqvot mensium moram reqvirit. Sed spero, me brevi, juvante Deo, has moras et difficultates evasurum, huncqve laborem meum bono publico, cui profecto eum meqve ipsum consecravi, cessurum. Amplissimus et Clarissimus Hevelius nondum etiam Cometographiam suam<note n="#5"/> nobis dedit, licet in eam toto pectore, qva vir ille incomparabili est solertia, incubuerit. Qvo in statu controversia, qvam ei Clarissimus Auzutius, qvem per Te qvoqve salutatum cupio, versetur, ex Te meritò cognoscere cupio. Finio epistolam, qvam paulo ante conscriptam, Clarissimo Heinsio, cujus praesentiâ aliqvot intra dies satiari non possumus, in patriam revertenti commendo, Teqve diu ac feliciter Valere jubeo.</p>
<p>Dabam Hamburgi 16 Februarii <hi rend="sc">ciciƆclxvii</hi>.</p>
</div>
</body>
</text>
</TEI>
