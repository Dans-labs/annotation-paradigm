<TEI>
<teiHeader>
<meta type="id" value="2729"/>
<meta type="date" value="1692-01-18"/>
<meta type="sender" value="huyg007"/>
<meta type="recipient" value="huyg003"/>
<meta type="senderloc" value="londe002"/>
<meta type="recipientloc" value="?"/>
<meta type="language" value="fr"/>
</teiHeader>
<text>
<body>
<div type="letter" id="z2729">
<div type="opener">
<p><placeName key="white901">Whitehall</placeName> ce 18 de Janv. 1692.</p>
</div>
<p>J'ay receu la vostre de l' 11<hi rend="sup">me</hi><note n="#1"/>. A la recommandation de Fatio, j'ay esté chercher et ay trouvé le petit Traitté de Craige<note n="#2"/> dont j'ay pris un exemplaire pour vous et un autre pour moy. Ils seront relies aujourdhuy et je les mettray entre les mains dudit Fatio pour la sin que scavez<note n="#3"/>. Il demeure tousjours avec le jeune Hamdon<note n="#4"/>, qui est un grand Republicain, et connu pour tel, ce qui ne nous importe pas.</p>
<p>J'ay remis a Stanley et Hooke me venant voir ensemble le verre de 122 pieds avec les dependences<note n="#5"/>. La raison pourquoy je l'ay plustost mis entre les mains du dernier que celles d'un autre, est que je le crois le plus propre pour le mettre en usage, comme il m'a promis d'avoir soin de faire et au plustost. Il s'imagine de pouvoir le faire par le moyen de trois poultres longues jointes en hault et soustenant un mast qu'il ne seroit pas necessaire de faire si long a beaucoup près que le nostre. Je luy ay recommandé d'en prendre soin temoignant que nous serions bien aise de voir qu'on rendist la chose plus aisée qu'elle n'a esté jusques icy.</p>
<p>Cependant on ne s'en fie pas a luy seul. Stanley me mena avanthier a un disner, ou il y avoit 10 ou onze de la Societé R. entr'autres Sr. Robert Southwell le President, Mr. <persName>Henshaw</persName><note n="#6"/>, Dr. Sloane<note n="#7"/> personnes de fort bons sens, Sir Patience
Ward<note n="#8"/> et autres membres tres dignes.
Mr. <persName key="sout023">Southwell</persName> m'asseura qu'ils avoyent donné ordre pour faire dresser un Pole et qu'il seroit fait au premier jour. Pour Hooke luy mesme, ce n'est pas l'homme, a qui je me fierois le plus; Stanley luy mesme m'asseurant qu'il n'a pas les qualités qu'il faut pour cela, que c'est un homme a faire quelque meschant trait, comme vous pourriez dire, de vendre nostre verre, et en supposer un autre ou chose semblable mais mon nom y estant et la longueur marquée de ma main je n'apprehende point qu'il entreprenne cette sorte de choses.</p>
<p>Les Transactions de la Societé pour les mois d'Octob. Nov. et Decembre<note n="#9"/> ne font que 9 a 10 feuilles imprimees, et quand j'ay demandé a Sr. Robert la raison, il ne m'a dit autre chose si non qu'il croyoit qu'apres la Paix faite il croyoit que la chose iroit mieux.</p>
<p>Ils venoyent de recevoir un nouveau Traité de Leeuwenhoeck<note n="#10"/> fort estimé de la Societé a ce qu'ils disent. Son portrait estoit (ce disent ils aussi) tousjours dans la ruelle du lict de feu Mons.<hi rend="sup">r</hi> Boyle, decedé depuis quelques jours<note n="#11"/> et mort de Phtisie.</p>
<p>Vers la fin du mois prochain le Roy a ce que l'on croid passera encore la mer pour aller en Hollande, s'il n'arrive quelque chose qui luy fasse haster son voyage, ce qui n'est pas impossible.</p>
<p>La semaine passée un medecin d'icy nommé Quinch que deux hommes venoient querir en grande haste, s'estant mis avec eux dans un carosse de louage y fust estranglé avec un mouchoir de toile d'Indes, sans qu'on ait attrappé les criminels.</p>
<p>Et une femme, a ce que l'on dit, mariée il n'y avoit gueres, ayant esté trouvée dans les rues a heure indue et mesnee en quelque lieu pour y estre gardée jusques
au jour suivant, s'y pendit elle mesme avec la petite centure que les femmes portent.</p>
<p>Pour cette affaire du ministre a Zuylichem, il faut se donner de garde de rien faire contre nos prérogatives. Pour une seule fois nous pourrions bien deferer à la recommandation de l'Amptman, mais il faudroit que cela allast toujours par les voyes ordinaires et que ce ministre fust presenté par nous sans que Mr. <persName>van Elst</persName> fust nommé la dedans ny eust aucune part à l'affaire. Vous ferez bien d'en parler au Frere.</p>
<p>L'histoire de Hesterke est rare. Sequitur leviter filia matris iter.</p>
<p>J'escris par cet ord.<hi rend="sup">re</hi> des compliments de remerciement<note n="#12"/> à monsieur <persName>de Ripperda</persName><note n="#13"/> president a la Cour de Gueldre et à mons.<hi rend="sup">r</hi> de Roosendael<note n="#14"/>. Je n'ay pas pû procurer au premier les Recommandations qu'il auroit voulu avoir du Roy au Hofgericht d'Ostfrise, le Roy ayant crû que c'auroit este au dessous de luy demander quelque chose a un si petit Tribunal subalterne.</p>
</div>
<div type="para">
<p>Mijn Heer
<lb/>Mijnheer <persName key="huyg003">Cristiaen Huijgens</persName>.</p>
</div>
</body>
</text>
</TEI>
