<TEI>
<teiHeader>
<meta type="id" value="1681"/>
<meta type="date" value="1668-12-20"/>
<meta type="sender" value="nula011"/>
<meta type="recipient" value="huyg003"/>
<meta type="senderloc" value="denha004"/>
<meta type="recipientloc" value="parij001"/>
<meta type="language" value="fr"/>
</teiHeader>
<text>
<body>
<div type="letter" id="z1681">
<div type="opener">
<p>A <placeName key="denha004">la Haye</placeName> le 20 de Decembre 1668.</p>
<p>Monsieur</p>
</div>
<p>Apres mon retour a la Haije aijant recoure vn peu de temps pour songer aux Muses pour n'estre pas oijsif i'aij commence de mettre en practique la Theorie que i'auois eu autrefois, touchant la maniere de faire des bonnes lunettes d'approche, puisque vous nous faites languir trop long temps sans nous donner vostre Dioptrica. Et comme il faut toujours commencer par ce qui est plus facile, i'en aij faits de lunettes de trois pieds enuiron auec trois oculaires lesquels selon l'auis de Monsieur vostre frere<note n="#2"/> a qui ie les aij monstre n'estojent pas mauuais, de sorte qu'ayant pris courage pour commencer de trauailler aux plus grandes, J'aij commence d'examiner l'auantage qu'on pourroit tirer de cela qu'on eloigneroit autant le focus du verre objectif, puisque sans faire cela on pourroit en mesme proportion diminuer le focus du Oculaire, pour auoir le mesme effect &amp; puisque le peu de lumiere qui peut passer par l'ouerture d'une petite lunette ne permet pas qu'on puisse beaucoup agrandir les objects sans les rendre fort obscurs. i'aij pris la peine de calculer les ouertures lesquelles peuuent souffrir les verres de diuers sortes de diametres mais i'aij trouue qu'a proportion les verres d'vn petit diametre souffrent plus grande ouuerture que ceux d'vn plus grand, a cause que puisque la sphere ne concentre point tous les raijons dans vn point Mathematique la difference est moins sensible dans vn petit que dans vn grand Diametre, de sorte que ne trouant point tant d'auantage dans des grandes lunettes les quelles pourroijent compenser les inconueniens, i'aij me suis engage dans la recherche s'il n'ij auroit point de moijen de faire des petites lunettes lesquelles fairoient le mesme effect que les grandes. De sorte que i'aij considere que tout lauantage des grandes lunettes est de auoir vne grande ouuerture &amp; par consequence auoir plus de clarte &amp; de lumiere, de sorte que si on pourroit auoir vne
petite lunette laquelle pourroit
souffrir vne ouerture par exemple de quatre poulces qu'elle feroit autant qu'vn autre de 24 pieds puisque elle ne pourra pas souffrir dauantage; Outre cela i'ay considere, que la raison pourquoy que les verres spheriques souffrent vne si petite ouuerture est qu'ils ne concentrent pas les rayons dans vn point Mathematique &amp; quoy que la difference dans vne petite portion soit insensible, deuiendroit sensible quand on passeroit ces bornes; Et quoy que l'Ellipse &amp; l'Hyperbole n'ont point ces fautes neantmoins ie n'aij pas espere de pouuoir venir au bout puisque nous sommes encor assez empeschez de faire vn bon verre Spherique; Toutes fois i'ay creu quon pourroit en quelque façon remedier a cela en iongnant plusieurs verres faits dans la mesme forme &amp; d'une competente ouuerture ensemble, de sorte que leur focus soit dans le mesme point, car par ce moyen ie croy qu'ayant autant plus de lumiere on pourroit aussi tant plus agrandir les objets &amp; auoir le mesme effect qu'on pourroit esperer d'une tres grande lunette &amp; euiter tous les inconueniens aus quelles elles sont sujettes. Mais puisque certaines affaires m'empescheront encor pour quelque temps de le mettre en prattique, i'ay pris l'ardiesse de vous communiquer ma pensee, vous suppliant tres humblement de me vouloir honnorer de vostre auis car si vous l'approuez cela me donnera autant plus de courage pour l'entreprendre, en quel cas ie vous prie de le vouloir tenir secret puisque vous ne pouuez pas ignorer les consequences; A la fin vous demandant permission de vous pouuoir par fois entretenir de mes lettres, ie vous supplie de conseruer vostre amitie a la personne de celuy lequel est auec passion</p>
<div type="closer">
<p>Monsieur
<lb/>Vostre treshumble et tresobeissant serviteur <persName key="nula011">François Guilliaume Baron de Nulandt</persName>.</p>
</div>
</div>
<div type="para">
<p>A Monsieur
<lb/>Monsieur <persName key="huyg003">Christiaen Huygens</persName>
<lb/>presentement a Paris.</p>
</div>
</body>
</text>
</TEI>
